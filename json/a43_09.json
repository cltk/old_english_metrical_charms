{
"title": "Metrical Charm 9:For Loss of Cattle",
"verse": "Verse Indeterminate Saxon",
"text":"Ne forstolen ne forholen nanuht, þæs ðe ic age, þe ma ðe\nmihte Herod urne drihten. Ic geþohte sancte Eadelenan\nand ic geþohte Crist on rode ahangen; swa ic þence þis feoh\nto findanne, næs to oðfeorrganne, and to witanne, næs to\noðwyrceanne, and to lufianne, næs to oðlædanne.\nGarmund,\tgodes ðegen,\nfind þæt feoh\tand fere þæt feoh\nand hafa þæt feoh\tand heald þæt feoh\nand fere ham þæt feoh.\nþæt he næfre næbbe landes,\tþæt he hit oðlæde,\nne foldan,\tþæt hit oðferie,\nne husa,\tþæt he hit oðhealde.\nGif hyt hwa gedo,\tne gedige hit him næfre!\nBinnan þrym nihtum\tcunne ic his mihta,\nhis mægen and his mihta\tand his mundcræftas.\nEall he weornige,\tswa syre wudu weornie,\nswa breðel seo swa þystel,\nse ðe ðis feoh\toðfergean þence\noððe ðis orf\toðehtian ðence.\nAmen. "
}
