{"author": "Not available", "source": "The Complete Corpus of Anglo-Saxon Poetry", "originalTitle": "The Paris Psalter: Psalm 87", "language": "old_english", "englishTitle": "The Paris Psalter: Psalm 87", "text": {"0": "\u00feu eart me, drihten god, \u00a0\u00a0\u00a0\u00a0 dyre h\u00e6lend;", "1": "ic on d\u00e6ge to \u00f0e \u00a0\u00a0\u00a0\u00a0 dygle cleopode,", "2": "and on niht fore \u00fee \u00a0\u00a0\u00a0\u00a0 neode swylce.", "3": "Gange min ingebed \u00a0\u00a0\u00a0\u00a0 on \u00fein gleawe gesih\u00f0;", "4": "ahyld eare \u00fein \u00a0\u00a0\u00a0\u00a0 and gehyr min gebed.", "5": "For\u00f0on is sawl min \u00a0\u00a0\u00a0\u00a0 sares and yfeles", "6": "f\u00e6ste gefylled; \u00a0\u00a0\u00a0\u00a0 is min feorh swylce", "7": "to helldore \u00a0\u00a0\u00a0\u00a0 hylded geneahhe.", "8": "Wena\u00f0 \u00fe\u00e6s sume, \u00a0\u00a0\u00a0\u00a0 \u00fe\u00e6t ic on wra\u00f0ne sea\u00f0", "9": "mid fyrenwyrhtum \u00a0\u00a0\u00a0\u00a0 feallan sceolde;", "10": "ic eom <strong>men</strong> gelic \u00a0\u00a0\u00a0\u00a0 m\u00e6re geworden,", "11": "\u00fee mid <strong>deadum</strong> bi\u00f0 \u00a0\u00a0\u00a0\u00a0 betweox dea\u00f0e freo.", "12": "Swa gewundade \u00a0\u00a0\u00a0\u00a0 wra\u00f0e sl\u00e6pe", "13": "syn \u00feonne <strong>geworpene</strong> \u00a0\u00a0\u00a0\u00a0 on widne hl\u00e6w,", "14": "\u00fe\u00e6r hiora gymynde \u00a0\u00a0\u00a0\u00a0 men ne w\u00e6nan,", "15": "swa hi syn fram \u00feinre handa \u00a0\u00a0\u00a0\u00a0 heane adrifene.", "16": "Hi me asetton \u00a0\u00a0\u00a0\u00a0 on sea\u00f0 hinder,", "17": "\u00fe\u00e6r w\u00e6s deorc \u00feeostru \u00a0\u00a0\u00a0\u00a0 and dea\u00fees scua.", "18": "\u00fe\u00e6r me w\u00e6s yrre \u00fein \u00a0\u00a0\u00a0\u00a0 on acy\u00feed,", "19": "and \u00feu me oferhige on \u00a0\u00a0\u00a0\u00a0 ealle gel\u00e6ddest.", "20": "Feor \u00f0u me dydest \u00a0\u00a0\u00a0\u00a0 freondas cu\u00fee;", "21": "settan me symble, \u00a0\u00a0\u00a0\u00a0 \u00fe\u00e6r me unsw\u00e6sost w\u00e6s;", "22": "eam ic sw\u00e6re geseald, \u00a0\u00a0\u00a0\u00a0 \u00fe\u00e6r ic ut swican ne m\u00e6g.", "23": "Eagan me syndon \u00a0\u00a0\u00a0\u00a0 unhale nu", "24": "geworden for w\u00e6dle; \u00a0\u00a0\u00a0\u00a0 ic me to wuldres gode", "25": "\u00feuruh ealne d\u00e6g \u00a0\u00a0\u00a0\u00a0 elne clypige", "26": "and mine handa to \u00fee \u00a0\u00a0\u00a0\u00a0 hebbe and \u00f0enige.", "27": "Ne huru wundur \u00a0\u00a0\u00a0\u00a0 wyrcea\u00f0 deade,", "28": "o\u00fe\u00fee hi listum \u00a0\u00a0\u00a0\u00a0 l\u00e6ceas weccean", "29": "and hi andettan \u00fee \u00a0\u00a0\u00a0\u00a0 ealle sy\u00fe\u00fean.", "30": "Ne on \u00f0eostrum ne m\u00e6g \u00a0\u00a0\u00a0\u00a0 \u00feances gehygdum", "31": "\u00e6nig wislicu \u00a0\u00a0\u00a0\u00a0 wundur oncnawan,", "32": "o\u00f0\u00f0e \u00fein so\u00f0f\u00e6stnes \u00a0\u00a0\u00a0\u00a0 si on \u00feam lande", "33": "\u00fee ofergytnes \u00a0\u00a0\u00a0\u00a0 on eardige.", "34": "Cwist \u00feu, oncnawa\u00f0 hi \u00a0\u00a0\u00a0\u00a0 wundru \u00f0ine", "35": "on \u00f0am dimmum \u00a0\u00a0\u00a0\u00a0 deorcan \u00f0ystrum,", "36": "o\u00f0\u00f0e \u00f0ine rihtwisnesse \u00a0\u00a0\u00a0\u00a0 recene gemete\u00f0", "37": "on ofergyttolnesse \u00a0\u00a0\u00a0\u00a0 manna \u00e6nig?", "38": "Ic me <strong>to</strong> \u00f0e, \u00a0\u00a0\u00a0\u00a0 ece drihten,", "39": "mid modgehygde \u00a0\u00a0\u00a0\u00a0 m\u00e6gene clypade,", "40": "and min gebed \u00a0\u00a0\u00a0\u00a0 morgena gehwylce", "41": "fore sylfne \u00fee \u00a0\u00a0\u00a0\u00a0 so\u00f0f\u00e6st becume.", "42": "Forhwan \u00f0u min gebed \u00a0\u00a0\u00a0\u00a0 \u00e6fre woldest,", "43": "so\u00f0 god, wi\u00f0sacan, \u00a0\u00a0\u00a0\u00a0 o\u00f0\u00f0e \u00feinre gesih\u00f0e me", "44": "on \u00feissum ealdre \u00a0\u00a0\u00a0\u00a0 \u00e6fre wyrnan?", "45": "W\u00e6dla ic eom on gewinne, \u00a0\u00a0\u00a0\u00a0 worhte swa on geogu\u00f0e;", "46": "ahafen ic w\u00e6s and gehyned, \u00a0\u00a0\u00a0\u00a0 hw\u00e6\u00f0ere n\u00e6s gescended.", "47": "Oft me \u00feines yrres \u00a0\u00a0\u00a0\u00a0 egsa ge\u00f0eowde,", "48": "and me broga \u00fein \u00a0\u00a0\u00a0\u00a0 bitere gedrefde.", "49": "Hi me ealne d\u00e6g \u00a0\u00a0\u00a0\u00a0 utan ymbsealdan,", "50": "swa w\u00e6terflodas \u00a0\u00a0\u00a0\u00a0 w\u00e6ron \u00e6tsomne.", "51": "\u00feu me afyrdest \u00a0\u00a0\u00a0\u00a0 frynd \u00fea nehstan", "52": "and mine cu\u00f0e eac \u00a0\u00a0\u00a0\u00a0 cwicu geyrmdest."}, "sourceLink": "http://www.sacred-texts.com/neu/ascp/index.htm"}