{"author": "Not available", "source": "The Complete Corpus of Anglo-Saxon Poetry", "originalTitle": "The Paris Psalter: Psalm 62", "language": "old_english", "englishTitle": "The Paris Psalter: Psalm 62", "text": {"0": "God min, god min, \u00a0\u00a0\u00a0\u00a0 ic \u00fee gearuwe to", "1": "\u00e6t leohte gehwam \u00a0\u00a0\u00a0\u00a0 lustum wacie.", "2": "<strong>Min</strong> sawl on \u00f0e \u00a0\u00a0\u00a0\u00a0 swy\u00f0e \u00feyrste\u00f0", "3": "and min fl\u00e6sc on \u00f0e \u00a0\u00a0\u00a0\u00a0 f\u00e6ste getreowe\u00f0.", "4": "On westene \u00a0\u00a0\u00a0\u00a0 and on wege swylce", "5": "and on w\u00e6terflodum \u00a0\u00a0\u00a0\u00a0 wene ic swi\u00f0e,", "6": "\u00fe\u00e6t ic \u00f0e on halgum \u00a0\u00a0\u00a0\u00a0 her \u00e6tywe,", "7": "\u00fe\u00e6t ic \u00fein wuldur and m\u00e6gen \u00a0\u00a0\u00a0\u00a0 wis sceawige.", "8": "Ys \u00fein milde mod \u00a0\u00a0\u00a0\u00a0 micele betere", "9": "\u00feonne \u00feis l\u00e6ne lif \u00a0\u00a0\u00a0\u00a0 \u00fee we lifia\u00f0 on;", "10": "weleras \u00f0e mine \u00a0\u00a0\u00a0\u00a0 wynnum heria\u00f0.", "11": "Swa ic \u00f0e on minum life \u00a0\u00a0\u00a0\u00a0 lustum bletsige", "12": "and ic on naman \u00feinum \u00a0\u00a0\u00a0\u00a0 neode swylce", "13": "mine handa \u00fewea \u00a0\u00a0\u00a0\u00a0 halgum gelome.", "14": "Ys sawl min \u00a0\u00a0\u00a0\u00a0 swetes gefylled,", "15": "swa seo f\u00e6tte gelynd, \u00a0\u00a0\u00a0\u00a0 f\u00e6geres smeoruwes;", "16": "weleras mine \u00a0\u00a0\u00a0\u00a0 wynnum swylce", "17": "\u00feinne naman nu \u00f0a \u00a0\u00a0\u00a0\u00a0 neode heria\u00f0.", "18": "Swa ic \u00fein gemynd \u00a0\u00a0\u00a0\u00a0 on modsefan", "19": "on minre reste \u00a0\u00a0\u00a0\u00a0 rihte begange,", "20": "and on \u00e6rmergen on \u00f0e \u00a0\u00a0\u00a0\u00a0 eac gewene,", "21": "for\u00f0on \u00feu me on fultum \u00a0\u00a0\u00a0\u00a0 f\u00e6ste gestode.", "22": "Ic beo f\u00e6gere be\u00feeaht \u00a0\u00a0\u00a0\u00a0 fi\u00f0erum \u00feinum", "23": "and hiht on \u00f0on \u00a0\u00a0\u00a0\u00a0 h\u00e6bbe georne,", "24": "for\u00f0on min sawl on \u00f0e \u00a0\u00a0\u00a0\u00a0 so\u00f0e getreowe\u00fe;", "25": "me \u00f0in seo swi\u00f0re onfencg \u00a0\u00a0\u00a0\u00a0 symble \u00e6t \u00f0earfe.", "26": "For\u00f0on hi on idel \u00a0\u00a0\u00a0\u00a0 ealle sy\u00f0\u00f0an", "27": "sohton synlice \u00a0\u00a0\u00a0\u00a0 sawle mine,", "28": "and geond eor\u00f0scr\u00e6fu \u00a0\u00a0\u00a0\u00a0 eodon geneahhe;", "29": "nu hi w\u00e6ran geseald \u00a0\u00a0\u00a0\u00a0 under sweordes hand,", "30": "syndon fracu\u00f0e nu \u00a0\u00a0\u00a0\u00a0 foxes d\u00e6las.", "31": "Kynincg sceal on drihtne \u00a0\u00a0\u00a0\u00a0 cl\u00e6ne blisse", "32": "hluttre habban, \u00a0\u00a0\u00a0\u00a0 and hine heria\u00f0 eac", "33": "ealle \u00fea \u00f0e on hine \u00a0\u00a0\u00a0\u00a0 a\u00f0as sweria\u00f0;", "34": "for\u00feon synt gemyrde \u00a0\u00a0\u00a0\u00a0 mu\u00f0as ealle", "35": "\u00fea unriht spreca\u00f0 \u00a0\u00a0\u00a0\u00a0 ahw\u00e6r landes."}, "sourceLink": "http://www.sacred-texts.com/neu/ascp/index.htm"}