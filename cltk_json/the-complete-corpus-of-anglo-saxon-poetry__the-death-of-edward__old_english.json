{"author": "Not available", "source": "The Complete Corpus of Anglo-Saxon Poetry", "originalTitle": "The Death of Edward", "language": "old_english", "englishTitle": "The Death of Edward", "text": {"0": "Her Eadward kingc, \u00a0\u00a0\u00a0\u00a0 Engla hlaford,", "1": "sende so\u00fef\u00e6ste \u00a0\u00a0\u00a0\u00a0 sawle to Criste", "2": "on godes w\u00e6ra, \u00a0\u00a0\u00a0\u00a0 gast haligne.", "3": "He on worulda her \u00a0\u00a0\u00a0\u00a0 wunode \u00ferage", "4": "on kyne\u00ferymme, \u00a0\u00a0\u00a0\u00a0 cr\u00e6ftig r\u00e6da,", "5": "<em>XXIIII</em>, \u00a0\u00a0\u00a0\u00a0 freolic wealdend,", "6": "wintra gerimes, \u00a0\u00a0\u00a0\u00a0 weolan britnode,", "7": "and healfe tid, \u00a0\u00a0\u00a0\u00a0 h\u00e6le\u00f0a wealdend,", "8": "weold wel ge\u00feungen \u00a0\u00a0\u00a0\u00a0 Walum and Scottum", "9": "and Bryttum eac, \u00a0\u00a0\u00a0\u00a0 byre \u00e6\u00f0elredes,", "10": "Englum and Sexum, \u00a0\u00a0\u00a0\u00a0 oretm\u00e6gcum,", "11": "swa ymbclyppa\u00f0 \u00a0\u00a0\u00a0\u00a0 cealde brymmas,", "12": "\u00fe\u00e6t eall Eadwarde, \u00a0\u00a0\u00a0\u00a0 \u00e6\u00f0elum kinge,", "13": "hyrdon holdlice \u00a0\u00a0\u00a0\u00a0 hagestealde menn.", "14": "W\u00e6s a bli\u00f0emod \u00a0\u00a0\u00a0\u00a0 bealuleas kyng,", "15": "\u00feeah he <strong>lange</strong> \u00e6r, \u00a0\u00a0\u00a0\u00a0 lande bereafod,", "16": "wunode wr\u00e6clastum \u00a0\u00a0\u00a0\u00a0 wide geond eor\u00f0an,", "17": "sy\u00f0\u00f0an Cnut ofercom \u00a0\u00a0\u00a0\u00a0 kynn \u00e6\u00f0elredes", "18": "and Dena weoldon \u00a0\u00a0\u00a0\u00a0 deore rice", "19": "Engla landes \u00a0\u00a0\u00a0\u00a0 <em>XXVIII</em>", "20": "wintra gerimes, \u00a0\u00a0\u00a0\u00a0 welan <strong>brytnodon.</strong>", "21": "Sy\u00f0\u00f0an for\u00f0 becom \u00a0\u00a0\u00a0\u00a0 freolice in geatwum", "22": "kyningc kystum god, \u00a0\u00a0\u00a0\u00a0 cl\u00e6ne and milde,", "23": "Eadward se \u00e6\u00f0ela, \u00a0\u00a0\u00a0\u00a0 e\u00f0el bewerode,", "24": "land and leode, \u00a0\u00a0\u00a0\u00a0 o\u00f0\u00fe\u00e6t <strong>lungre</strong> becom", "25": "dea\u00f0 se bitera, \u00a0\u00a0\u00a0\u00a0 and swa deore genam", "26": "\u00e6\u00feelne of eor\u00f0an; \u00a0\u00a0\u00a0\u00a0 englas feredon", "27": "so\u00fef\u00e6ste sawle \u00a0\u00a0\u00a0\u00a0 innan swegles leoht.", "28": "And se froda swa \u00feeah \u00a0\u00a0\u00a0\u00a0 bef\u00e6ste \u00fe\u00e6t rice", "29": "heah\u00feungenum menn, \u00a0\u00a0\u00a0\u00a0 Harolde sylfum,", "30": "\u00e6\u00feelum eorle, \u00a0\u00a0\u00a0\u00a0 se in ealle tid", "31": "hyrde holdlice \u00a0\u00a0\u00a0\u00a0 h\u00e6rran sinum", "32": "wordum and d\u00e6dum, \u00a0\u00a0\u00a0\u00a0 wihte ne ag\u00e6lde", "33": "\u00fe\u00e6s \u00fee \u00feearf w\u00e6s \u00a0\u00a0\u00a0\u00a0 \u00fe\u00e6s \u00feeodkyninges."}, "sourceLink": "http://www.sacred-texts.com/neu/ascp/index.htm"}