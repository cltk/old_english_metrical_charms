{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 27", "language": "old_english", "englishTitle": "The Meters of Boethius: Meter 27", "text": {"0": "Hwy ge \u00e6fre scylen \u00a0\u00a0\u00a0\u00a0 unrihtfioungum", "1": "eower mod drefan, \u00a0\u00a0\u00a0\u00a0 swa swa mereflodes", "2": "y\u00fea hrera\u00f0 \u00a0\u00a0\u00a0\u00a0 iscalde s\u00e6,", "3": "wecgga\u00f0 for winde? \u00a0\u00a0\u00a0\u00a0 Hwy o\u00f0wite ge", "4": "wyrde eowre \u00a0\u00a0\u00a0\u00a0 \u00fe\u00e6t hio geweald nafa\u00f0?", "5": "Hwy ge \u00fe\u00e6s dea\u00f0es \u00a0\u00a0\u00a0\u00a0 \u00fee eow drihten gesceop", "6": "gebidan ne magon \u00a0\u00a0\u00a0\u00a0 bitres gecyndes,", "7": "nu he eow \u00e6lce d\u00e6g \u00a0\u00a0\u00a0\u00a0 onet toweard?", "8": "Ne magon ge gesion \u00a0\u00a0\u00a0\u00a0 \u00fe\u00e6t he symle spyre\u00f0", "9": "\u00e6fter \u00e6ghwelcum \u00a0\u00a0\u00a0\u00a0 eor\u00f0an tudre,", "10": "diorum and fuglum? \u00a0\u00a0\u00a0\u00a0 Dea\u00f0 eac swa same", "11": "\u00e6fter moncynne \u00a0\u00a0\u00a0\u00a0 geond \u00f0isne middangeard,", "12": "egeslic hunta, \u00a0\u00a0\u00a0\u00a0 a bi\u00f0 on wa\u00f0e;", "13": "nyle he \u00e6nig sw\u00e6\u00f0 \u00a0\u00a0\u00a0\u00a0 \u00e6fre forl\u00e6tan", "14": "\u00e6r he gehede \u00a0\u00a0\u00a0\u00a0 \u00fe\u00e6t he hwile \u00e6r", "15": "\u00e6fter spyrede. \u00a0\u00a0\u00a0\u00a0 Is \u00fe\u00e6t earmlic \u00feing", "16": "\u00fe\u00e6t his gebidan ne magon \u00a0\u00a0\u00a0\u00a0 burgsittende,", "17": "unges\u00e6lige men; \u00a0\u00a0\u00a0\u00a0 hine \u00e6r willa\u00f0", "18": "foran to sciotan, \u00a0\u00a0\u00a0\u00a0 swa swa fugla cyn", "19": "o\u00f0\u00f0e wildu dior; \u00a0\u00a0\u00a0\u00a0 \u00fea winna\u00f0 betwuh,", "20": "\u00e6ghwylc wolde \u00a0\u00a0\u00a0\u00a0 o\u00f0er acwellan.", "21": "Ac \u00fe\u00e6t is unriht \u00a0\u00a0\u00a0\u00a0 \u00e6ghwelcum men", "22": "\u00fe\u00e6t he o\u00f0erne \u00a0\u00a0\u00a0\u00a0 inwit\u00feoncum", "23": "fioge on f\u00e6r\u00f0e, \u00a0\u00a0\u00a0\u00a0 swa swa fugl o\u00f0\u00f0e dior,", "24": "ac \u00fe\u00e6t w\u00e6re rihtost, \u00a0\u00a0\u00a0\u00a0 \u00fe\u00e6tte rinca gehwylc", "25": "o\u00f0rum gulde \u00a0\u00a0\u00a0\u00a0 edlean on riht,", "26": "weorc be geweorhtum \u00a0\u00a0\u00a0\u00a0 weoruldbuendum", "27": "\u00feinga gehwilces, \u00a0\u00a0\u00a0\u00a0 \u00fe\u00e6t is, \u00fe\u00e6t he lufige", "28": "godra gehwilcne \u00a0\u00a0\u00a0\u00a0 swa he geornost m\u00e6ge,", "29": "mildsige yflum, \u00a0\u00a0\u00a0\u00a0 swa we <strong>\u00e6r</strong> spr\u00e6con.", "30": "He sceal \u00feone monnan \u00a0\u00a0\u00a0\u00a0 mode lufian,", "31": "and his un\u00feeawas \u00a0\u00a0\u00a0\u00a0 ealle hatian", "32": "and ofsni\u00f0an, \u00a0\u00a0\u00a0\u00a0 swa he swi\u00f0ost m\u00e6ge."}, "sourceLink": "http://www.sacred-texts.com/neu/ascp/index.htm"}