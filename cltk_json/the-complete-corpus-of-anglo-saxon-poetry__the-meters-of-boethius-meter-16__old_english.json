{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 16", "language": "old_english", "englishTitle": "The Meters of Boethius: Meter 16", "text": {"0": "Se \u00fee wille anwald agon, \u00a0\u00a0\u00a0\u00a0 \u00f0onne sceal he \u00e6rest tilian", "1": "\u00fe\u00e6t he his selfes \u00a0\u00a0\u00a0\u00a0 on sefan age", "2": "anwald innan, \u00a0\u00a0\u00a0\u00a0 \u00fey l\u00e6s he \u00e6fre sie", "3": "his un\u00feeawum \u00a0\u00a0\u00a0\u00a0 eall under\u00f0yded,", "4": "ado of his mode \u00a0\u00a0\u00a0\u00a0 mislicra fela", "5": "\u00feara ymbhogona \u00a0\u00a0\u00a0\u00a0 \u00fee him unnet sie,", "6": "l\u00e6te sume hwile \u00a0\u00a0\u00a0\u00a0 siofunga <strong>ana</strong>", "7": "erm\u00f0a <strong>sinra.</strong> \u00a0\u00a0\u00a0\u00a0 \u00feeah him eall sie", "8": "\u00fees middangeard, \u00a0\u00a0\u00a0\u00a0 swa swa merestreamas", "9": "utan belicga\u00f0, \u00a0\u00a0\u00a0\u00a0 on \u00e6ht gifen,", "10": "efne swa wide \u00a0\u00a0\u00a0\u00a0 swa swa westmest nu", "11": "an iglond lig\u00f0 \u00a0\u00a0\u00a0\u00a0 ut on garsecg,", "12": "\u00fe\u00e6r n\u00e6ngu bi\u00f0 \u00a0\u00a0\u00a0\u00a0 niht on sumera", "13": "ne wuhte \u00feon ma \u00a0\u00a0\u00a0\u00a0 on wintra d\u00e6g", "14": "toteled tidum, \u00a0\u00a0\u00a0\u00a0 \u00fe\u00e6t is Tile haten;", "15": "\u00feeah nu anra hwa \u00a0\u00a0\u00a0\u00a0 ealles wealde", "16": "\u00fe\u00e6s iglandes, \u00a0\u00a0\u00a0\u00a0 and eac \u00feonan", "17": "o\u00f0 Indeas \u00a0\u00a0\u00a0\u00a0 eastewearde;", "18": "\u00feeah he nu \u00fe\u00e6t eall \u00a0\u00a0\u00a0\u00a0 agan mote,", "19": "hwy bi\u00f0 his anwald \u00a0\u00a0\u00a0\u00a0 auhte \u00f0y mara,", "20": "gif he si\u00f0\u00f0an nah \u00a0\u00a0\u00a0\u00a0 his selfes geweald", "21": "inge\u00f0ances, \u00a0\u00a0\u00a0\u00a0 and hine eorneste", "22": "wel ne bewarena\u00f0 \u00a0\u00a0\u00a0\u00a0 wordum and d\u00e6dum", "23": "wi\u00f0 \u00f0a un\u00feeawas \u00a0\u00a0\u00a0\u00a0 \u00fee we ymb spreca\u00f0?"}, "sourceLink": "http://www.sacred-texts.com/neu/ascp/index.htm"}