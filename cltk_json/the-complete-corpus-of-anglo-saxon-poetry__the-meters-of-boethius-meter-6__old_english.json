{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 6", "language": "old_english", "englishTitle": "The Meters of Boethius: Meter 6", "text": {"0": "\u00f0a se wisdom eft \u00a0\u00a0\u00a0\u00a0 wordhord onleac,", "1": "sang so\u00f0cwidas, \u00a0\u00a0\u00a0\u00a0 and \u00feus selfa cw\u00e6\u00f0:", "2": "\u00f0onne sio sunne \u00a0\u00a0\u00a0\u00a0 sweotolost scine\u00f0,", "3": "hadrost of hefone, \u00a0\u00a0\u00a0\u00a0 hr\u00e6\u00f0e bio\u00f0 a\u00f0istrod", "4": "ealle ofir eor\u00f0an \u00a0\u00a0\u00a0\u00a0 o\u00f0re steorran,", "5": "for\u00f0\u00e6m hiora birhtu \u00a0\u00a0\u00a0\u00a0 ne bi\u00f0 auht", "6": "to gesettane \u00a0\u00a0\u00a0\u00a0 wi\u00f0 \u00fe\u00e6re sunnan leoht.", "7": "\u00f0onne smolte bl\u00e6w\u00f0 \u00a0\u00a0\u00a0\u00a0 su\u00f0an and westan", "8": "wind under wolcnum. \u00a0\u00a0\u00a0\u00a0 \u00feonne weaxe\u00f0 hra\u00f0e", "9": "feldes blostman, \u00a0\u00a0\u00a0\u00a0 f\u00e6gen \u00fe\u00e6t hi moton.", "10": "Ac se stearca storm, \u00a0\u00a0\u00a0\u00a0 \u00feonne he strong cym\u00f0", "11": "nor\u00f0an and eastan, \u00a0\u00a0\u00a0\u00a0 he genime\u00f0 hra\u00f0e", "12": "\u00fe\u00e6re rosan wlite, \u00a0\u00a0\u00a0\u00a0 and eac \u00fea ruman s\u00e6", "13": "nor\u00f0erne yst \u00a0\u00a0\u00a0\u00a0 nede <strong>geb\u00e6de\u00f0,</strong>", "14": "\u00fe\u00e6t hio strange geondstyred \u00a0\u00a0\u00a0\u00a0 on sta\u00f0u beate\u00f0.", "15": "Eala, \u00fe\u00e6t on eor\u00f0an \u00a0\u00a0\u00a0\u00a0 auht f\u00e6stlices", "16": "weorces on worulde \u00a0\u00a0\u00a0\u00a0 ne wuna\u00f0 \u00e6fre!"}, "sourceLink": "http://www.sacred-texts.com/neu/ascp/index.htm"}