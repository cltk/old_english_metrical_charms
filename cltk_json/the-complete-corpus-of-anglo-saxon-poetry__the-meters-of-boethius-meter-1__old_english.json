{"language": "old_english", "englishTitle": "The Meters of Boethius: Meter 1", "sourceLink": "http://www.sacred-texts.com/neu/ascp/index.htm", "author": "Not available", "text": {"0": "Hit w\u00e6s geara iu \u00a0\u00a0\u00a0\u00a0 \u00f0\u00e6tte Gotan eastan", "1": "of Sci\u00f0\u00f0ia \u00a0\u00a0\u00a0\u00a0 sceldas l\u00e6ddon,", "10": "scir on sceafte. \u00a0\u00a0\u00a0\u00a0 Sceotend \u00feohton", "11": "Italia \u00a0\u00a0\u00a0\u00a0 ealle gegongan,", "12": "lindwigende. \u00a0\u00a0\u00a0\u00a0 Hi gel\u00e6stan swua", "13": "efne from Muntgiop \u00a0\u00a0\u00a0\u00a0 o\u00f0 \u00feone m\u00e6ran wearo\u00f0", "14": "\u00fe\u00e6r Sicilia \u00a0\u00a0\u00a0\u00a0 s\u00e6streamum in,", "15": "eglond micel, \u00a0\u00a0\u00a0\u00a0 e\u00f0el m\u00e6rsa\u00f0.", "16": "\u00f0a w\u00e6s Romana \u00a0\u00a0\u00a0\u00a0 rice gewunnen,", "17": "abrocen burga cyst, \u00a0\u00a0\u00a0\u00a0 beadurincum w\u00e6s", "18": "Rom gerymed. \u00a0\u00a0\u00a0\u00a0 R\u00e6dgot and Aleric", "19": "foron on \u00f0\u00e6t f\u00e6sten; \u00a0\u00a0\u00a0\u00a0 fleah casere", "2": "\u00fereate ge\u00ferungon \u00a0\u00a0\u00a0\u00a0 \u00feeodlond monig,", "20": "mid \u00feam \u00e6\u00feelingum \u00a0\u00a0\u00a0\u00a0 ut on Grecas.", "21": "Ne meahte \u00fea seo wealaf \u00a0\u00a0\u00a0\u00a0 wige forstandan", "22": "Gotan mid gu\u00f0e; \u00a0\u00a0\u00a0\u00a0 giomonna gestrion", "23": "sealdon unwillum \u00a0\u00a0\u00a0\u00a0 e\u00feelweardas,", "24": "halige a\u00f0as. \u00a0\u00a0\u00a0\u00a0 W\u00e6s gehw\u00e6\u00f0eres waa.", "25": "\u00feeah w\u00e6s magorinca \u00a0\u00a0\u00a0\u00a0 mod mid Grecum,", "26": "gif hi leodfruman \u00a0\u00a0\u00a0\u00a0 l\u00e6stan dorsten.", "27": "Stod \u00ferage on \u00f0am. \u00a0\u00a0\u00a0\u00a0 \u00feeod w\u00e6s gewunnen", "28": "wintra m\u00e6nigo, \u00a0\u00a0\u00a0\u00a0 o\u00f0\u00fe\u00e6t wyrd gescraf", "29": "\u00fe\u00e6t \u00fee \u00f0eodrice \u00a0\u00a0\u00a0\u00a0 \u00feegnas and eorlas", "3": "setton su\u00f0weardes \u00a0\u00a0\u00a0\u00a0 sige\u00feeoda twa;", "30": "heran sceoldan. \u00a0\u00a0\u00a0\u00a0 W\u00e6s se heretema", "31": "Criste gecnoden, \u00a0\u00a0\u00a0\u00a0 cyning selfa onfeng", "32": "fulluht\u00feeawum. \u00a0\u00a0\u00a0\u00a0 F\u00e6gnodon ealle", "33": "Romwara bearn \u00a0\u00a0\u00a0\u00a0 and him recene to", "34": "fri\u00f0es wilnedon. \u00a0\u00a0\u00a0\u00a0 He him f\u00e6ste gehet", "35": "\u00fe\u00e6t hy ealdrihta \u00a0\u00a0\u00a0\u00a0 \u00e6lces mosten", "36": "wyr\u00f0e gewunigen \u00a0\u00a0\u00a0\u00a0 on \u00fe\u00e6re welegan byrig,", "37": "\u00f0enden god wuolde \u00a0\u00a0\u00a0\u00a0 \u00fe\u00e6t he Gotena geweald", "38": "agan moste. \u00a0\u00a0\u00a0\u00a0 He \u00fe\u00e6t eall aleag.", "39": "W\u00e6s \u00fe\u00e6m \u00e6\u00feelinge \u00a0\u00a0\u00a0\u00a0 Arrianes", "4": "Gotena rice \u00a0\u00a0\u00a0\u00a0 gearm\u00e6lum weox.", "40": "gedwola leofre \u00a0\u00a0\u00a0\u00a0 \u00feonne drihtnes \u00e6.", "41": "Het Iohannes, \u00a0\u00a0\u00a0\u00a0 godne papan,", "42": "heafde beheawon; \u00a0\u00a0\u00a0\u00a0 n\u00e6s \u00f0\u00e6t h\u00e6rlic d\u00e6d.", "43": "Eac \u00feam w\u00e6s unrim \u00a0\u00a0\u00a0\u00a0 o\u00f0res manes", "44": "\u00fe\u00e6t se Gota fremede \u00a0\u00a0\u00a0\u00a0 godra gehwilcum.", "45": "\u00f0a w\u00e6s ricra sum \u00a0\u00a0\u00a0\u00a0 on Rome byrig", "46": "ahefen heretoga, \u00a0\u00a0\u00a0\u00a0 hlaforde leof,", "47": "\u00feenden cynestole \u00a0\u00a0\u00a0\u00a0 Creacas wioldon.", "48": "\u00fe\u00e6t w\u00e6s rihtwis rinc, \u00a0\u00a0\u00a0\u00a0 n\u00e6s mid Romwarum", "49": "sincgeofa sella \u00a0\u00a0\u00a0\u00a0 si\u00f0\u00f0an longe.", "5": "H\u00e6fdan him gecynde \u00a0\u00a0\u00a0\u00a0 cyningas twegen,", "50": "He w\u00e6s for weorulde wis, \u00a0\u00a0\u00a0\u00a0 weor\u00f0myn\u00f0a georn,", "51": "beorn boca gleaw; \u00a0\u00a0\u00a0\u00a0 Boitius", "52": "se h\u00e6le hatte \u00a0\u00a0\u00a0\u00a0 se \u00feone hlisan ge\u00feah.", "53": "W\u00e6s him on gemynde \u00a0\u00a0\u00a0\u00a0 m\u00e6la gehwilce", "54": "yfel and edwit \u00a0\u00a0\u00a0\u00a0 \u00fe\u00e6t him el\u00f0eodge", "55": "kyningas cy\u00f0don. \u00a0\u00a0\u00a0\u00a0 W\u00e6s on Greacas hold,", "56": "gemunde \u00feara ara \u00a0\u00a0\u00a0\u00a0 and ealdrihta", "57": "\u00fee his eldran mid him \u00a0\u00a0\u00a0\u00a0 ahton longe,", "58": "lufan and lissa. \u00a0\u00a0\u00a0\u00a0 Angan \u00fea listum ymbe", "59": "\u00f0encean \u00feearflice, \u00a0\u00a0\u00a0\u00a0 hu he \u00f0ider meahte", "6": "R\u00e6dgod and Aleric; \u00a0\u00a0\u00a0\u00a0 rice ge\u00feungon.", "60": "Crecas oncerran, \u00a0\u00a0\u00a0\u00a0 \u00fe\u00e6t se casere eft", "61": "anwald ofer hi \u00a0\u00a0\u00a0\u00a0 agan moste.", "62": "Sende \u00e6rendgewrit \u00a0\u00a0\u00a0\u00a0 ealdhlafordum", "63": "degelice, \u00a0\u00a0\u00a0\u00a0 and hi for drihtne b\u00e6d", "64": "ealdum treowum, \u00a0\u00a0\u00a0\u00a0 \u00f0\u00e6t hi \u00e6ft to him", "65": "comen on \u00fea ceastre, \u00a0\u00a0\u00a0\u00a0 lete Greca witan", "66": "r\u00e6dan Romwarum, \u00a0\u00a0\u00a0\u00a0 rihtes wyr\u00f0e", "67": "lete \u00feone leodscipe. \u00a0\u00a0\u00a0\u00a0 \u00f0a \u00fea lare ongeat", "68": "\u00f0eodric Amuling, \u00a0\u00a0\u00a0\u00a0 and \u00feone \u00feegn oferfeng,", "69": "heht f\u00e6stlice \u00a0\u00a0\u00a0\u00a0 folcgesi\u00f0as", "7": "\u00fea w\u00e6s ofer Muntgiop \u00a0\u00a0\u00a0\u00a0 monig atyhted", "70": "healdon \u00feone hererinc. \u00a0\u00a0\u00a0\u00a0 W\u00e6s him hreoh sefa,", "71": "ege from \u00f0am eorle. \u00a0\u00a0\u00a0\u00a0 He hine inne heht", "72": "on carcernes \u00a0\u00a0\u00a0\u00a0 cluster belucan.", "73": "\u00fea w\u00e6s modsefa \u00a0\u00a0\u00a0\u00a0 miclum gedrefed", "74": "Boetius. \u00a0\u00a0\u00a0\u00a0 Breac longe \u00e6r", "75": "wlencea under wolcnum; \u00a0\u00a0\u00a0\u00a0 he \u00fey wyrs meahte", "76": "\u00feolian \u00fea \u00ferage, \u00a0\u00a0\u00a0\u00a0 \u00fea hio swa \u00feearl becom.", "77": "W\u00e6s \u00fea ormod eorl, \u00a0\u00a0\u00a0\u00a0 are ne wende,", "78": "ne on \u00feam f\u00e6stene \u00a0\u00a0\u00a0\u00a0 frofre gemunde,", "79": "ac he neowol astreaht \u00a0\u00a0\u00a0\u00a0 ni\u00f0er of dune", "8": "Gota gylpes full, \u00a0\u00a0\u00a0\u00a0 gu\u00f0e gelysted,", "80": "feol on \u00fea flore, \u00a0\u00a0\u00a0\u00a0 fela worda spr\u00e6c,", "81": "for\u00feoht \u00f0earle; \u00a0\u00a0\u00a0\u00a0 ne wende \u00feonan \u00e6fre", "82": "cuman of \u00f0\u00e6m clammum. \u00a0\u00a0\u00a0\u00a0 Cleopode to drihtne", "83": "geomran stemne, \u00a0\u00a0\u00a0\u00a0 gyddode \u00feus:", "9": "folcgewinnes. \u00a0\u00a0\u00a0\u00a0 Fana hwearfode"}, "source": "The Complete Corpus of Anglo-Saxon Poetry", "originalTitle": "The Meters of Boethius: Meter 1"}