{"author": "Not available", "source": "The Complete Corpus of Anglo-Saxon Poetry", "originalTitle": "Maxims I", "language": "old_english", "englishTitle": "Maxims I", "text": {"0": "Frige mec frodum wordum! \u00a0\u00a0\u00a0\u00a0 Ne l\u00e6t \u00feinne fer\u00f0 onh\u00e6lne,", "1": "degol \u00fe\u00e6t \u00feu deopost cunne! \u00a0\u00a0\u00a0\u00a0 Nelle ic \u00fee min dyrne gesecgan,", "2": "gif \u00feu me \u00feinne hygecr\u00e6ft hylest \u00a0\u00a0\u00a0\u00a0 ond \u00feine heortan ge\u00feohtas.", "3": "Gleawe men sceolon gieddum wrixlan. \u00a0\u00a0\u00a0\u00a0 God sceal mon \u00e6rest hergan", "4": "f\u00e6gre, f\u00e6der userne, \u00a0\u00a0\u00a0\u00a0 for\u00feon \u00fee he us \u00e6t frym\u00fee geteode", "5": "lif ond l\u00e6nne willan; \u00a0\u00a0\u00a0\u00a0 he usic wile \u00feara leana gemonian.", "6": "Meotud sceal in wuldre, \u00a0\u00a0\u00a0\u00a0 mon sceal on eor\u00fean", "7": "geong ealdian. \u00a0\u00a0\u00a0\u00a0 God us ece bi\u00fe,", "8": "ne wenda\u00f0 hine wyrda \u00a0\u00a0\u00a0\u00a0 ne hine wiht drece\u00fe,", "9": "adl ne yldo \u00a0\u00a0\u00a0\u00a0 \u00e6lmihtigne;", "10": "ne gomela\u00f0 he in g\u00e6ste, \u00a0\u00a0\u00a0\u00a0 ac he is gen swa he w\u00e6s,", "11": "\u00feeoden ge\u00feyldig. \u00a0\u00a0\u00a0\u00a0 He us ge\u00feonc syle\u00f0,", "12": "missenlicu mod, \u00a0\u00a0\u00a0\u00a0 monge reorde.", "13": "Feorhcynna fela \u00a0\u00a0\u00a0\u00a0 f\u00e6\u00feme\u00fe wide", "14": "eglond monig. \u00a0\u00a0\u00a0\u00a0 Eardas rume", "15": "meotud ar\u00e6rde \u00a0\u00a0\u00a0\u00a0 for moncynne,", "16": "\u00e6lmihtig god, \u00a0\u00a0\u00a0\u00a0 efenfela bega", "17": "\u00feeoda ond \u00feeawa. \u00a0\u00a0\u00a0\u00a0 \u00feing sceal gehegan", "18": "frod wi\u00fe frodne; \u00a0\u00a0\u00a0\u00a0 bi\u00fe hyra fer\u00f0 gelic,", "19": "hi a sace sema\u00fe, \u00a0\u00a0\u00a0\u00a0 sibbe gel\u00e6ra\u00f0,", "20": "\u00fea \u00e6r wons\u00e6lge \u00a0\u00a0\u00a0\u00a0 awegen habba\u00f0.", "21": "R\u00e6d sceal mid snyttro, \u00a0\u00a0\u00a0\u00a0 ryht mid wisum,", "22": "til sceal mid tilum. \u00a0\u00a0\u00a0\u00a0 Tu beo\u00f0 gem\u00e6ccan;", "23": "sceal wif ond wer \u00a0\u00a0\u00a0\u00a0 in woruld cennan", "24": "bearn mid gebyrdum. \u00a0\u00a0\u00a0\u00a0 Beam sceal on eor\u00f0an", "25": "leafum li\u00fean, \u00a0\u00a0\u00a0\u00a0 leomu gnornian.", "26": "Fus sceal feran, \u00a0\u00a0\u00a0\u00a0 f\u00e6ge sweltan", "27": "ond dogra gehwam \u00a0\u00a0\u00a0\u00a0 ymb gedal sacan", "28": "middangeardes. \u00a0\u00a0\u00a0\u00a0 Meotud ana wat", "29": "hw\u00e6r se cwealm cyme\u00fe, \u00a0\u00a0\u00a0\u00a0 \u00fee heonan of cy\u00fe\u00fee gewite\u00fe.", "30": "Umbor yce\u00f0, \u00a0\u00a0\u00a0\u00a0 \u00fea \u00e6radl nime\u00f0;", "31": "\u00fey weor\u00fee\u00f0 on foldan swa fela \u00a0\u00a0\u00a0\u00a0 fira cynnes,", "32": "ne sy \u00fe\u00e6s magutimbres \u00a0\u00a0\u00a0\u00a0 gemet ofer eor\u00fean,", "33": "gif hi ne wanige \u00a0\u00a0\u00a0\u00a0 se \u00feas woruld teode.", "34": "Dol bi\u00fe se \u00fee his dryhten nat, \u00a0\u00a0\u00a0\u00a0 to \u00fe\u00e6s oft cyme\u00f0 dea\u00f0 un\u00feinged.", "35": "Snotre men sawlum beorga\u00f0, \u00a0\u00a0\u00a0\u00a0 healda\u00f0 hyra so\u00f0 mid ryhte.", "36": "Eadig bi\u00f0 se \u00fee in his e\u00fele ge\u00feih\u00f0, \u00a0\u00a0\u00a0\u00a0 earm se him his frynd geswica\u00f0.", "37": "Nefre sceal se him his nest aspringe\u00f0, \u00a0\u00a0\u00a0\u00a0 <strong>nyde</strong> sceal \u00ferage gebunden.", "38": "Bli\u00fee sceal bealoleas heorte. \u00a0\u00a0\u00a0\u00a0 Blind sceal his eagna \u00feolian,", "39": "oftigen bi\u00fe him torhtre gesih\u00fee. \u00a0\u00a0\u00a0\u00a0 Ne magon <strong>hi</strong> tunglu bewitian,", "40": "swegltorht sunnan ne monan; \u00a0\u00a0\u00a0\u00a0 \u00fe\u00e6t him bi\u00fe sar in his mode,", "41": "onge \u00feonne he hit ana wat, \u00a0\u00a0\u00a0\u00a0 ne wene\u00f0 \u00fe\u00e6t him \u00fe\u00e6s edhwyrft cyme.", "42": "Waldend him \u00fe\u00e6t wite teode, \u00a0\u00a0\u00a0\u00a0 se him m\u00e6g wyrpe syllan,", "43": "h\u00e6lo of heofodgimme, \u00a0\u00a0\u00a0\u00a0 gif he wat heortan cl\u00e6ne.", "44": "Lef mon l\u00e6ces behofa\u00f0. \u00a0\u00a0\u00a0\u00a0 L\u00e6ran sceal mon geongne monnan,", "45": "trymman ond tyhtan \u00fe\u00e6t he teala cunne, \u00a0\u00a0\u00a0\u00a0 o\u00fe\u00fe\u00e6t hine mon atemedne h\u00e6bbe,", "46": "sylle him wist ond w\u00e6do, \u00a0\u00a0\u00a0\u00a0 o\u00fe\u00fe\u00e6t hine mon on gewitte al\u00e6de.", "47": "Ne sceal hine mon cildgeongne forcwe\u00fean, \u00a0\u00a0\u00a0\u00a0 \u00e6r he hine acy\u00fean mote;", "48": "\u00fey sceal on \u00feeode ge\u00feeon, \u00a0\u00a0\u00a0\u00a0 \u00fe\u00e6t he wese \u00feristhycgende.", "49": "Styran sceal mon strongum mode. \u00a0\u00a0\u00a0\u00a0 Storm oft holm gebringe\u00fe,", "50": "geofen in grimmum s\u00e6lum; \u00a0\u00a0\u00a0\u00a0 onginna\u00f0 grome fundian", "51": "fealwe on feorran to londe, \u00a0\u00a0\u00a0\u00a0 hw\u00e6\u00feer he f\u00e6ste stonde.", "52": "Weallas him wi\u00fere healda\u00f0, \u00a0\u00a0\u00a0\u00a0 him bi\u00fe wind gem\u00e6ne.", "53": "Swa bi\u00fe s\u00e6 smilte,", "54": "\u00feonne hy wind ne wece\u00f0;", "55": "swa beo\u00fe \u00feeoda ge\u00few\u00e6re, \u00a0\u00a0\u00a0\u00a0 \u00feonne hy ge\u00feingad habba\u00f0,", "56": "gesitta\u00f0 him on gesundum \u00feingum, \u00a0\u00a0\u00a0\u00a0 ond \u00feonne mid gesi\u00feum healda\u00fe", "57": "cene men gecynde rice. \u00a0\u00a0\u00a0\u00a0 Cyning bi\u00fe anwealdes georn;", "58": "la\u00f0 se \u00fee londes mona\u00f0, \u00a0\u00a0\u00a0\u00a0 leof se \u00fee mare beode\u00f0.", "59": "\u00ferym sceal mid wlenco, \u00a0\u00a0\u00a0\u00a0 \u00feriste mid cenum,", "60": "sceolun bu recene \u00a0\u00a0\u00a0\u00a0 beadwe fremman.", "61": "Eorl sceal on eos boge, \u00a0\u00a0\u00a0\u00a0 <strong>eorod</strong> sceal getrume ridan,", "62": "f\u00e6ste fe\u00fea stondan. \u00a0\u00a0\u00a0\u00a0 F\u00e6mne \u00e6t hyre bordan gerise\u00f0;", "63": "widgongel wif word gespringe\u00f0, \u00a0\u00a0\u00a0\u00a0 oft hy mon wommum bilih\u00f0,", "64": "h\u00e6le\u00f0 hy hospe m\u00e6na\u00f0, \u00a0\u00a0\u00a0\u00a0 oft hyre hleor abreo\u00fee\u00f0.", "65": "Sceomiande man sceal in sceade hweorfan, \u00a0\u00a0\u00a0\u00a0 scir in leohte gerise\u00f0.", "66": "Hond sceal heofod inwyrcan, \u00a0\u00a0\u00a0\u00a0 hord in streonum bidan,", "67": "gifstol gegierwed stondan, \u00a0\u00a0\u00a0\u00a0 hwonne hine guman ged\u00e6len.", "68": "Gifre bi\u00fe se \u00feam golde onfeh\u00f0, \u00a0\u00a0\u00a0\u00a0 guma \u00fe\u00e6s on heahsetle geneah;", "69": "lean sceal, gif we leogan nella\u00f0, \u00a0\u00a0\u00a0\u00a0 \u00feam \u00fee us \u00feas lisse geteode.", "70": "Forst sceal freosan, \u00a0\u00a0\u00a0\u00a0 fyr wudu meltan,", "71": "eor\u00fee growan, \u00a0\u00a0\u00a0\u00a0 is brycgian,", "72": "w\u00e6ter helm wegan, \u00a0\u00a0\u00a0\u00a0 wundrum lucan", "73": "eor\u00fean ci\u00feas. \u00a0\u00a0\u00a0\u00a0 An sceal inbindan", "74": "forstes fetre \u00a0\u00a0\u00a0\u00a0 felameahtig god;", "75": "winter sceal geweorpan, \u00a0\u00a0\u00a0\u00a0 weder eft cuman,", "76": "sumor swegle hat, \u00a0\u00a0\u00a0\u00a0 sund unstille.", "77": "Deop deada w\u00e6g \u00a0\u00a0\u00a0\u00a0 dyrne bi\u00f0 lengest;", "78": "holen sceal in\u00e6led, \u00a0\u00a0\u00a0\u00a0 yrfe ged\u00e6led", "79": "deades monnes. \u00a0\u00a0\u00a0\u00a0 Dom bi\u00fe selast.", "80": "Cyning sceal mid ceape \u00a0\u00a0\u00a0\u00a0 cwene gebicgan,", "81": "bunum ond beagum; \u00a0\u00a0\u00a0\u00a0 bu sceolon \u00e6rest", "82": "geofum god wesan. \u00a0\u00a0\u00a0\u00a0 Gu\u00f0 sceal in eorle,", "83": "wig geweaxan, \u00a0\u00a0\u00a0\u00a0 ond wif ge\u00feeon", "84": "<strong>leof</strong> mid hyre leodum, \u00a0\u00a0\u00a0\u00a0 leohtmod wesan,", "85": "rune healdan, \u00a0\u00a0\u00a0\u00a0 rumheort beon", "86": "mearum ond ma\u00femum, \u00a0\u00a0\u00a0\u00a0 meodor\u00e6denne", "87": "for gesi\u00f0m\u00e6gen \u00a0\u00a0\u00a0\u00a0 symle \u00e6ghw\u00e6r", "88": "eodor <strong>\u00e6\u00feelinga</strong> \u00a0\u00a0\u00a0\u00a0 \u00e6rest gegretan,", "89": "forman fulle \u00a0\u00a0\u00a0\u00a0 to frean hond", "90": "ricene ger\u00e6can, \u00a0\u00a0\u00a0\u00a0 ond him r\u00e6d witan", "91": "boldagendum \u00a0\u00a0\u00a0\u00a0 b\u00e6m \u00e6tsomne.", "92": "Scip sceal gen\u00e6gled, \u00a0\u00a0\u00a0\u00a0 scyld gebunden,", "93": "leoht linden bord, \u00a0\u00a0\u00a0\u00a0 leof wilcuma", "94": "Frysan wife, \u00a0\u00a0\u00a0\u00a0 \u00feonne flota stonde\u00f0;", "95": "bi\u00fe his ceol cumen \u00a0\u00a0\u00a0\u00a0 ond hyre ceorl to ham,", "96": "agen \u00e6tgeofa, \u00a0\u00a0\u00a0\u00a0 ond heo hine in la\u00f0a\u00fe,", "97": "w\u00e6sce\u00f0 his warig hr\u00e6gl \u00a0\u00a0\u00a0\u00a0 ond him syle\u00fe w\u00e6de niwe,", "98": "li\u00fe him on londe \u00a0\u00a0\u00a0\u00a0 \u00fe\u00e6s his lufu b\u00e6de\u00f0.", "99": "Wif sceal wi\u00fe wer w\u00e6re gehealdan, \u00a0\u00a0\u00a0\u00a0 oft hi mon wommum <strong>belih\u00f0;</strong>", "100": "fela bi\u00f0 f\u00e6sthydigra, \u00a0\u00a0\u00a0\u00a0 fela bi\u00f0 <strong>fyrwetgeornra,</strong>", "101": "freo\u00f0 hy fremde monnan, \u00a0\u00a0\u00a0\u00a0 \u00feonne se o\u00feer feor gewite\u00fe.", "102": "Lida bi\u00fe longe on si\u00fee; \u00a0\u00a0\u00a0\u00a0 a mon sceal se\u00feeah leofes wenan,", "103": "gebidan \u00fe\u00e6s he geb\u00e6dan ne m\u00e6g. \u00a0\u00a0\u00a0\u00a0 Hwonne him eft gebyre weor\u00f0e,", "104": "ham cyme\u00f0, gif he hal leofa\u00f0, \u00a0\u00a0\u00a0\u00a0 nefne him holm gestyre\u00f0,", "105": "mere hafa\u00f0 mundum \u00a0\u00a0\u00a0\u00a0 m\u00e6g\u00f0egsan wyn.", "106": "Ceapeadig mon \u00a0\u00a0\u00a0\u00a0 cyningwic \u00feonne", "107": "leodon cype\u00fe, \u00a0\u00a0\u00a0\u00a0 \u00feonne li\u00fean cyme\u00f0;", "108": "wuda ond w\u00e6tres nytta\u00f0, \u00a0\u00a0\u00a0\u00a0 \u00feonne him bi\u00fe wic <strong>alyfed,</strong>", "109": "mete byge\u00fe, gif he maran \u00feearf, \u00a0\u00a0\u00a0\u00a0 \u00e6r\u00feon he to me\u00fee weor\u00fee.", "110": "Seoc se bi\u00fe \u00fee to seldan iete\u00f0; \u00a0\u00a0\u00a0\u00a0 \u00feeah hine mon on sunnan l\u00e6de,", "111": "ne m\u00e6g he be \u00fey wedre wesan, \u00a0\u00a0\u00a0\u00a0 \u00feeah hit sy wearm on sumera,", "112": "ofercumen bi\u00fe he, \u00e6r he acwele, \u00a0\u00a0\u00a0\u00a0 gif he nat hwa hine cwicne fede.", "113": "M\u00e6gen mon sceal mid mete fedan, \u00a0\u00a0\u00a0\u00a0 mor\u00feor under eor\u00fean befeolan,", "114": "hinder under hrusan, \u00a0\u00a0\u00a0\u00a0 \u00fee hit forhelan \u00feence\u00f0;", "115": "ne bi\u00fe \u00fe\u00e6t gedefe dea\u00fe, \u00a0\u00a0\u00a0\u00a0 \u00feonne hit gedyrned weor\u00fee\u00f0.", "116": "Hean sceal gehnigan, \u00a0\u00a0\u00a0\u00a0 <strong>hadl</strong> gesigan,", "117": "ryht rogian. \u00a0\u00a0\u00a0\u00a0 R\u00e6d bi\u00fe nyttost,", "118": "yfel unnyttost, \u00a0\u00a0\u00a0\u00a0 \u00fe\u00e6t unl\u00e6d nime\u00f0.", "119": "God bi\u00f0 genge, \u00a0\u00a0\u00a0\u00a0 ond wi\u00fe god lenge.", "120": "Hyge sceal gehealden, \u00a0\u00a0\u00a0\u00a0 hond gewealden,", "121": "seo sceal in eagan, \u00a0\u00a0\u00a0\u00a0 snyttro in breostum,", "122": "\u00fe\u00e6r bi\u00f0 \u00fe\u00e6s monnes \u00a0\u00a0\u00a0\u00a0 modge\u00feoncas.", "123": "Mu\u00fea gehwylc mete \u00feearf, \u00a0\u00a0\u00a0\u00a0 m\u00e6l sceolon tidum gongan.", "124": "Gold gerise\u00fe \u00a0\u00a0\u00a0\u00a0 on guman sweorde,", "125": "sellic sigesceorp, \u00a0\u00a0\u00a0\u00a0 sinc on cwene,", "126": "god scop gumum, \u00a0\u00a0\u00a0\u00a0 garni\u00fe werum,", "127": "wig towi\u00fere \u00a0\u00a0\u00a0\u00a0 wicfreo\u00fea healdan.", "128": "Scyld sceal cempan, \u00a0\u00a0\u00a0\u00a0 sceaft reafere,", "129": "sceal bryde beag, \u00a0\u00a0\u00a0\u00a0 bec leornere,", "130": "husl halgum men, \u00a0\u00a0\u00a0\u00a0 h\u00e6\u00fenum synne.", "131": "Woden worhte weos, \u00a0\u00a0\u00a0\u00a0 wuldor alwalda,", "132": "rume roderas; \u00a0\u00a0\u00a0\u00a0 \u00fe\u00e6t is rice god,", "133": "sylf so\u00f0cyning, \u00a0\u00a0\u00a0\u00a0 sawla nergend,", "134": "se us eal forgeaf \u00a0\u00a0\u00a0\u00a0 \u00fe\u00e6t we on lifga\u00fe,", "135": "ond eft \u00e6t \u00feam ende \u00a0\u00a0\u00a0\u00a0 eallum wealde\u00f0", "136": "monna cynne. \u00a0\u00a0\u00a0\u00a0 \u00fe\u00e6t is meotud sylfa.", "137": "R\u00e6d sceal mon secgan, \u00a0\u00a0\u00a0\u00a0 rune writan,", "138": "leo\u00fe gesingan, \u00a0\u00a0\u00a0\u00a0 <strong>lofes</strong> gearnian,", "139": "dom areccan, \u00a0\u00a0\u00a0\u00a0 d\u00e6ges onettan.", "140": "Til mon tiles \u00a0\u00a0\u00a0\u00a0 ond tomes meares,", "141": "cu\u00fees ond gecostes \u00a0\u00a0\u00a0\u00a0 ond calcrondes;", "142": "n\u00e6nig fira \u00a0\u00a0\u00a0\u00a0 to fela gestryne\u00f0.", "143": "Wel mon sceal wine healdan \u00a0\u00a0\u00a0\u00a0 on wega gehwylcum;", "144": "oft mon fere\u00f0 feor bi tune, \u00a0\u00a0\u00a0\u00a0 \u00fe\u00e6r him wat freond unwiotodne.", "145": "Wineleas, wons\u00e6lig mon \u00a0\u00a0\u00a0\u00a0 genime\u00f0 him wulfas to geferan,", "146": "felaf\u00e6cne deor. \u00a0\u00a0\u00a0\u00a0 Ful oft hine se gefera slite\u00f0;", "147": "gryre sceal for greggum, \u00a0\u00a0\u00a0\u00a0 gr\u00e6f deadum men;", "148": "hungre heofe\u00f0, \u00a0\u00a0\u00a0\u00a0 nales \u00fe\u00e6t heafe bewinde\u00f0,", "149": "ne huru w\u00e6l wepe\u00f0 \u00a0\u00a0\u00a0\u00a0 wulf se gr\u00e6ga,", "150": "mor\u00feorcwealm m\u00e6cga, \u00a0\u00a0\u00a0\u00a0 ac hit a mare wille.", "151": "Wr\u00e6d sceal wunden, \u00a0\u00a0\u00a0\u00a0 wracu heardum men.", "152": "Boga sceal str\u00e6le, \u00a0\u00a0\u00a0\u00a0 sceal bam gelic", "153": "mon to gem\u00e6ccan. \u00a0\u00a0\u00a0\u00a0 Ma\u00fe\u00feum o\u00feres weor\u00f0,", "154": "gold mon sceal gifan. \u00a0\u00a0\u00a0\u00a0 M\u00e6g god syllan", "155": "eadgum \u00e6hte \u00a0\u00a0\u00a0\u00a0 ond eft niman.", "156": "Sele sceal stondan, \u00a0\u00a0\u00a0\u00a0 sylf ealdian.", "157": "Licgende beam \u00a0\u00a0\u00a0\u00a0 l\u00e6sest growe\u00f0.", "158": "Treo sceolon br\u00e6dan \u00a0\u00a0\u00a0\u00a0 ond treow weaxan,", "159": "sio geond bilwitra \u00a0\u00a0\u00a0\u00a0 breost arise\u00f0.", "160": "W\u00e6rleas mon ond wonhydig,", "161": "\u00e6trenmod ond ungetreow,", "162": "\u00fe\u00e6s ne gyme\u00f0 god.", "163": "Fela sceop meotud \u00fe\u00e6s \u00fee fyrn gewear\u00f0, \u00a0\u00a0\u00a0\u00a0 het si\u00fe\u00fean swa for\u00f0 wesan.", "164": "W\u00e6ra gehwylcum wislicu \u00a0\u00a0\u00a0\u00a0 word gerisa\u00f0,", "165": "gleomen gied \u00a0\u00a0\u00a0\u00a0 ond guman snyttro.", "166": "Swa monige beo\u00fe men ofer eor\u00fean, \u00a0\u00a0\u00a0\u00a0 swa beo\u00fe modge\u00feoncas;", "167": "\u00e6lc him hafa\u00f0 sundorsefan.", "168": "Longa\u00f0 \u00feonne \u00fey l\u00e6s \u00a0\u00a0\u00a0\u00a0 \u00fee him con leo\u00fea worn,", "169": "o\u00fe\u00fee mid hondum con \u00a0\u00a0\u00a0\u00a0 hearpan gretan;", "170": "hafa\u00fe him his gliwes giefe, \u00a0\u00a0\u00a0\u00a0 \u00fee him god sealde.", "171": "Earm bi\u00fe se \u00fee sceal ana lifgan,", "172": "wineleas wunian \u00a0\u00a0\u00a0\u00a0 hafa\u00fe him wyrd geteod;", "173": "betre him w\u00e6re \u00fe\u00e6t he bro\u00feor ahte, \u00a0\u00a0\u00a0\u00a0 begen hi anes monnes,", "174": "<strong>eorles</strong> eaforan w\u00e6ran, \u00a0\u00a0\u00a0\u00a0 gif hi sceoldan eofor onginnan", "175": "o\u00fe\u00fee begen beran; \u00a0\u00a0\u00a0\u00a0 bi\u00fe \u00fe\u00e6t sli\u00fehende deor.", "176": "A scyle \u00fea rincas \u00a0\u00a0\u00a0\u00a0 ger\u00e6dan l\u00e6dan", "177": "ond him \u00e6tsomne swefan;", "178": "n\u00e6fre hy mon <strong>tom\u00e6lde,</strong>", "179": "\u00e6r hy dea\u00f0 tod\u00e6le.", "180": "Hy twegen sceolon t\u00e6fle ymbsittan, \u00a0\u00a0\u00a0\u00a0 \u00feenden him hyra torn toglide,", "181": "forgietan \u00feara geocran <strong>gesceafta,</strong> \u00a0\u00a0\u00a0\u00a0 habban him gomen on borde;", "182": "idle hond \u00e6metlan geneah t\u00e6fles monnes, \u00a0\u00a0\u00a0\u00a0 \u00feonne teoselum weorpe\u00f0.", "183": "Seldan in sidum ceole, \u00a0\u00a0\u00a0\u00a0 nefne he under segle yrne,", "184": "werig <strong>scealc</strong> wi\u00fe winde rowe\u00fe; \u00a0\u00a0\u00a0\u00a0 ful oft mon wearnum tih\u00f0", "185": "eargne, \u00fe\u00e6t he elne forleose, \u00a0\u00a0\u00a0\u00a0 druga\u00f0 his ar on borde.", "186": "Lot sceal mid lyswe, \u00a0\u00a0\u00a0\u00a0 list mid gedefum;", "187": "\u00fey weor\u00fee\u00f0 se stan forstolen.", "188": "Oft hy wordum toweorpa\u00f0,", "189": "\u00e6r hy bacum tobreden;", "190": "geara is hw\u00e6r ar\u00e6d.", "191": "Wear\u00f0 f\u00e6h\u00feo fyra cynne, \u00a0\u00a0\u00a0\u00a0 si\u00fe\u00fean fur\u00feum swealg", "192": "eor\u00f0e Abeles blode. \u00a0\u00a0\u00a0\u00a0 N\u00e6s \u00fe\u00e6t and\u00e6ge ni\u00f0,", "193": "of \u00feam wrohtdropan \u00a0\u00a0\u00a0\u00a0 wide gesprungon,", "194": "micel mon \u00e6ldum, \u00a0\u00a0\u00a0\u00a0 monegum \u00feeodum", "195": "bealoblonden ni\u00fe. \u00a0\u00a0\u00a0\u00a0 Slog his <strong>bro\u00f0or</strong> sw\u00e6sne", "196": "Cain, \u00feone cwealm nerede; \u00a0\u00a0\u00a0\u00a0 cu\u00fe w\u00e6s wide si\u00fe\u00fean,", "197": "\u00fe\u00e6t ece ni\u00f0 \u00e6ldum scod, \u00a0\u00a0\u00a0\u00a0 swa a\u00feolwarum.", "198": "Drugon w\u00e6pna gewin \u00a0\u00a0\u00a0\u00a0 wide geond eor\u00fean,", "199": "ahogodan ond ahyrdon \u00a0\u00a0\u00a0\u00a0 heoro sli\u00feendne.", "200": "Gearo sceal gu\u00f0bord, \u00a0\u00a0\u00a0\u00a0 gar on sceafte,", "201": "ecg on sweorde \u00a0\u00a0\u00a0\u00a0 ond ord spere,", "202": "hyge heardum men. \u00a0\u00a0\u00a0\u00a0 Helm sceal cenum,", "203": "ond a \u00fe\u00e6s heanan hyge \u00a0\u00a0\u00a0\u00a0 hord unginnost."}, "sourceLink": "http://www.sacred-texts.com/neu/ascp/index.htm"}