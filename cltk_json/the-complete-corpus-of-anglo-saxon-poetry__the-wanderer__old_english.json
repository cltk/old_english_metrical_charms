{"author": "Not available", "source": "The Complete Corpus of Anglo-Saxon Poetry", "originalTitle": "The Wanderer", "language": "old_english", "englishTitle": "The Wanderer", "text": {"0": "Oft him anhaga \u00a0\u00a0\u00a0\u00a0 are gebide\u00f0,", "1": "metudes miltse, \u00a0\u00a0\u00a0\u00a0 \u00feeah \u00fee he modcearig", "2": "geond lagulade \u00a0\u00a0\u00a0\u00a0 longe sceolde", "3": "hreran mid hondum \u00a0\u00a0\u00a0\u00a0 hrimcealde s\u00e6,", "4": "wadan wr\u00e6clastas. \u00a0\u00a0\u00a0\u00a0 Wyrd bi\u00f0 ful ared!", "5": "Swa cw\u00e6\u00f0 eardstapa, \u00a0\u00a0\u00a0\u00a0 earfe\u00fea gemyndig,", "6": "wra\u00fera w\u00e6lsleahta, \u00a0\u00a0\u00a0\u00a0 winem\u00e6ga hryre:", "7": "\"Oft ic sceolde ana \u00a0\u00a0\u00a0\u00a0 uhtna gehwylce", "8": "mine ceare cwi\u00fean. \u00a0\u00a0\u00a0\u00a0 Nis nu cwicra nan", "9": "\u00fee ic him modsefan \u00a0\u00a0\u00a0\u00a0 minne durre", "10": "sweotule asecgan. \u00a0\u00a0\u00a0\u00a0 Ic to so\u00fee wat", "11": "\u00fe\u00e6t bi\u00fe in eorle \u00a0\u00a0\u00a0\u00a0 indryhten \u00feeaw,", "12": "\u00fe\u00e6t he his fer\u00f0locan \u00a0\u00a0\u00a0\u00a0 f\u00e6ste binde,", "13": "<strong>healde</strong> his hordcofan, \u00a0\u00a0\u00a0\u00a0 hycge swa he wille.", "14": "Ne m\u00e6g werig mod \u00a0\u00a0\u00a0\u00a0 wyrde wi\u00f0stondan,", "15": "ne se hreo hyge \u00a0\u00a0\u00a0\u00a0 helpe gefremman.", "16": "For\u00f0on domgeorne \u00a0\u00a0\u00a0\u00a0 dreorigne oft", "17": "in hyra breostcofan \u00a0\u00a0\u00a0\u00a0 binda\u00f0 f\u00e6ste;", "18": "swa ic modsefan \u00a0\u00a0\u00a0\u00a0 minne sceolde,", "19": "oft earmcearig, \u00a0\u00a0\u00a0\u00a0 e\u00f0le bid\u00e6led,", "20": "freom\u00e6gum feor \u00a0\u00a0\u00a0\u00a0 feterum s\u00e6lan,", "21": "si\u00fe\u00fean geara iu \u00a0\u00a0\u00a0\u00a0 goldwine <strong>minne</strong>", "22": "hrusan heolstre biwrah, \u00a0\u00a0\u00a0\u00a0 ond ic hean \u00feonan", "23": "wod wintercearig \u00a0\u00a0\u00a0\u00a0 ofer <strong>wa\u00feema</strong> gebind,", "24": "sohte sele dreorig \u00a0\u00a0\u00a0\u00a0 sinces bryttan,", "25": "hw\u00e6r ic feor o\u00fe\u00fee neah \u00a0\u00a0\u00a0\u00a0 findan meahte", "26": "\u00feone \u00fee in meoduhealle \u00a0\u00a0\u00a0\u00a0 <strong>min</strong> mine wisse,", "27": "o\u00fe\u00fee mec <strong>freondleasne</strong> \u00a0\u00a0\u00a0\u00a0 frefran wolde,", "28": "weman mid wynnum. \u00a0\u00a0\u00a0\u00a0 Wat se \u00fee cunna\u00f0,", "29": "hu sli\u00feen bi\u00f0 \u00a0\u00a0\u00a0\u00a0 sorg to geferan,", "30": "\u00feam \u00fee him lyt hafa\u00f0 \u00a0\u00a0\u00a0\u00a0 leofra geholena.", "31": "Wara\u00f0 hine wr\u00e6clast, \u00a0\u00a0\u00a0\u00a0 nales wunden gold,", "32": "fer\u00f0loca freorig, \u00a0\u00a0\u00a0\u00a0 nal\u00e6s foldan bl\u00e6d.", "33": "Gemon he selesecgas \u00a0\u00a0\u00a0\u00a0 ond sinc\u00feege,", "34": "hu hine on geogu\u00f0e \u00a0\u00a0\u00a0\u00a0 his goldwine", "35": "wenede to wiste. \u00a0\u00a0\u00a0\u00a0 Wyn eal gedreas!", "36": "For\u00feon wat se \u00fee sceal \u00a0\u00a0\u00a0\u00a0 his winedryhtnes", "37": "leofes larcwidum \u00a0\u00a0\u00a0\u00a0 longe for\u00feolian,", "38": "\u00f0onne sorg ond sl\u00e6p \u00a0\u00a0\u00a0\u00a0 somod \u00e6tg\u00e6dre", "39": "earmne anhogan \u00a0\u00a0\u00a0\u00a0 oft gebinda\u00f0.", "40": "\u00feince\u00f0 him on mode \u00a0\u00a0\u00a0\u00a0 \u00fe\u00e6t he his mondryhten", "41": "clyppe ond cysse, \u00a0\u00a0\u00a0\u00a0 ond on cneo lecge", "42": "honda ond heafod, \u00a0\u00a0\u00a0\u00a0 swa he hwilum \u00e6r", "43": "in geardagum \u00a0\u00a0\u00a0\u00a0 giefstolas breac.", "44": "\u00f0onne onw\u00e6cne\u00f0 eft \u00a0\u00a0\u00a0\u00a0 wineleas guma,", "45": "gesih\u00f0 him biforan \u00a0\u00a0\u00a0\u00a0 fealwe wegas,", "46": "ba\u00feian brimfuglas, \u00a0\u00a0\u00a0\u00a0 br\u00e6dan fe\u00fera,", "47": "hreosan hrim ond snaw, \u00a0\u00a0\u00a0\u00a0 hagle gemenged.", "48": "\u00feonne beo\u00f0 \u00fey hefigran \u00a0\u00a0\u00a0\u00a0 heortan benne,", "49": "sare \u00e6fter sw\u00e6sne. \u00a0\u00a0\u00a0\u00a0 Sorg bi\u00f0 geniwad,", "50": "\u00feonne maga gemynd \u00a0\u00a0\u00a0\u00a0 mod geondhweorfe\u00f0;", "51": "grete\u00f0 gliwstafum, \u00a0\u00a0\u00a0\u00a0 georne geondsceawa\u00f0", "52": "secga geseldan. \u00a0\u00a0\u00a0\u00a0 Swimma\u00f0 <strong>eft</strong> on weg!", "53": "Fleotendra fer\u00f0 \u00a0\u00a0\u00a0\u00a0 no \u00fe\u00e6r fela bringe\u00f0", "54": "cu\u00f0ra cwidegiedda. \u00a0\u00a0\u00a0\u00a0 Cearo bi\u00f0 geniwad", "55": "\u00feam \u00fee sendan sceal \u00a0\u00a0\u00a0\u00a0 swi\u00fee geneahhe", "56": "ofer wa\u00feema gebind \u00a0\u00a0\u00a0\u00a0 werigne sefan.", "57": "For\u00feon ic ge\u00feencan ne m\u00e6g \u00a0\u00a0\u00a0\u00a0 geond \u00feas woruld", "58": "for hwan <strong>modsefa</strong> \u00a0\u00a0\u00a0\u00a0 min ne gesweorce,", "59": "\u00feonne ic eorla lif \u00a0\u00a0\u00a0\u00a0 eal geond\u00feence,", "60": "hu hi f\u00e6rlice \u00a0\u00a0\u00a0\u00a0 flet ofgeafon,", "61": "modge magu\u00feegnas. \u00a0\u00a0\u00a0\u00a0 Swa \u00fees middangeard", "62": "ealra dogra gehwam \u00a0\u00a0\u00a0\u00a0 dreose\u00f0 ond fealle\u00fe,", "63": "for\u00feon ne m\u00e6g <strong>weor\u00fean</strong> wis \u00a0\u00a0\u00a0\u00a0 wer, \u00e6r he age", "64": "wintra d\u00e6l in woruldrice. \u00a0\u00a0\u00a0\u00a0 Wita sceal ge\u00feyldig,", "65": "ne sceal no to hatheort \u00a0\u00a0\u00a0\u00a0 ne to hr\u00e6dwyrde,", "66": "ne to wac wiga \u00a0\u00a0\u00a0\u00a0 ne to wanhydig,", "67": "ne to forht ne to f\u00e6gen, \u00a0\u00a0\u00a0\u00a0 ne to feohgifre", "68": "ne n\u00e6fre gielpes to georn, \u00a0\u00a0\u00a0\u00a0 \u00e6r he geare cunne.", "69": "Beorn sceal gebidan, \u00a0\u00a0\u00a0\u00a0 \u00feonne he beot sprice\u00f0,", "70": "o\u00fe\u00fe\u00e6t collenfer\u00f0 \u00a0\u00a0\u00a0\u00a0 cunne gearwe", "71": "hwider hre\u00fera gehygd \u00a0\u00a0\u00a0\u00a0 hweorfan wille.", "72": "Ongietan sceal gleaw h\u00e6le \u00a0\u00a0\u00a0\u00a0 hu g\u00e6stlic bi\u00f0,", "73": "\u00feonne <strong>ealre</strong> \u00feisse worulde wela \u00a0\u00a0\u00a0\u00a0 weste stonde\u00f0,", "74": "swa nu missenlice \u00a0\u00a0\u00a0\u00a0 geond \u00feisne middangeard", "75": "winde biwaune \u00a0\u00a0\u00a0\u00a0 weallas stonda\u00fe,", "76": "hrime bihrorene, \u00a0\u00a0\u00a0\u00a0 hry\u00f0ge \u00fea ederas.", "77": "Woria\u00f0 \u00fea winsalo, \u00a0\u00a0\u00a0\u00a0 waldend licga\u00f0", "78": "dreame bidrorene, \u00a0\u00a0\u00a0\u00a0 dugu\u00fe eal gecrong,", "79": "wlonc bi wealle. \u00a0\u00a0\u00a0\u00a0 Sume wig fornom,", "80": "ferede in for\u00f0wege, \u00a0\u00a0\u00a0\u00a0 sumne fugel o\u00feb\u00e6r", "81": "ofer heanne holm, \u00a0\u00a0\u00a0\u00a0 sumne se hara wulf", "82": "dea\u00f0e ged\u00e6lde, \u00a0\u00a0\u00a0\u00a0 sumne dreorighleor", "83": "in eor\u00f0scr\u00e6fe \u00a0\u00a0\u00a0\u00a0 eorl gehydde.", "84": "Y\u00fede swa \u00feisne eardgeard \u00a0\u00a0\u00a0\u00a0 \u00e6lda scyppend", "85": "o\u00fe\u00fe\u00e6t burgwara \u00a0\u00a0\u00a0\u00a0 breahtma lease", "86": "eald enta geweorc \u00a0\u00a0\u00a0\u00a0 idlu stodon.", "87": "Se \u00feonne \u00feisne wealsteal \u00a0\u00a0\u00a0\u00a0 wise ge\u00feohte", "88": "ond \u00feis <strong>deorce</strong> lif \u00a0\u00a0\u00a0\u00a0 deope geond\u00feence\u00f0,", "89": "frod in fer\u00f0e, \u00a0\u00a0\u00a0\u00a0 feor oft gemon", "90": "w\u00e6lsleahta worn, \u00a0\u00a0\u00a0\u00a0 ond \u00feas word acwi\u00f0:", "91": "\"Hw\u00e6r cwom mearg? Hw\u00e6r cwom mago? \u00a0\u00a0\u00a0\u00a0 Hw\u00e6r cwom ma\u00fe\u00feumgyfa?", "92": "Hw\u00e6r cwom symbla gesetu? \u00a0\u00a0\u00a0\u00a0 Hw\u00e6r sindon seledreamas?", "93": "Eala beorht bune! \u00a0\u00a0\u00a0\u00a0 Eala byrnwiga!", "94": "Eala \u00feeodnes \u00ferym! \u00a0\u00a0\u00a0\u00a0 Hu seo \u00ferag gewat,", "95": "genap under nihthelm, \u00a0\u00a0\u00a0\u00a0 swa heo no w\u00e6re.", "96": "Stonde\u00f0 nu on laste \u00a0\u00a0\u00a0\u00a0 leofre dugu\u00fee", "97": "weal wundrum heah, \u00a0\u00a0\u00a0\u00a0 wyrmlicum fah.", "98": "Eorlas fornoman \u00a0\u00a0\u00a0\u00a0 asca \u00fery\u00fee,", "99": "w\u00e6pen w\u00e6lgifru, \u00a0\u00a0\u00a0\u00a0 wyrd seo m\u00e6re,", "100": "ond \u00feas stanhleo\u00feu \u00a0\u00a0\u00a0\u00a0 stormas cnyssa\u00f0,", "101": "hri\u00f0 hreosende \u00a0\u00a0\u00a0\u00a0 <strong>hrusan</strong> binde\u00f0,", "102": "wintres woma, \u00a0\u00a0\u00a0\u00a0 \u00feonne won cyme\u00f0,", "103": "nipe\u00f0 nihtscua, \u00a0\u00a0\u00a0\u00a0 nor\u00fean onsende\u00f0", "104": "hreo h\u00e6glfare \u00a0\u00a0\u00a0\u00a0 h\u00e6le\u00feum on andan.", "105": "Eall is earfo\u00f0lic \u00a0\u00a0\u00a0\u00a0 eor\u00fean rice,", "106": "onwende\u00f0 wyrda gesceaft \u00a0\u00a0\u00a0\u00a0 weoruld under heofonum.", "107": "Her bi\u00f0 feoh l\u00e6ne, \u00a0\u00a0\u00a0\u00a0 her bi\u00f0 freond l\u00e6ne,", "108": "her bi\u00f0 mon l\u00e6ne, \u00a0\u00a0\u00a0\u00a0 her bi\u00f0 m\u00e6g l\u00e6ne,", "109": "eal \u00feis eor\u00fean gesteal \u00a0\u00a0\u00a0\u00a0 idel weor\u00fee\u00f0!\"", "110": "Swa cw\u00e6\u00f0 snottor on mode, \u00a0\u00a0\u00a0\u00a0 ges\u00e6t him sundor \u00e6t rune.", "111": "Til bi\u00fe se \u00fee his treowe gehealde\u00fe, \u00a0\u00a0\u00a0\u00a0 ne sceal n\u00e6fre his torn to rycene", "112": "beorn of his breostum acy\u00fean, \u00a0\u00a0\u00a0\u00a0 nem\u00fee he \u00e6r \u00fea bote cunne,", "113": "eorl mid elne gefremman. \u00a0\u00a0\u00a0\u00a0 Wel bi\u00f0 \u00feam \u00fee him are sece\u00f0,", "114": "frofre to f\u00e6der on heofonum, \u00a0\u00a0\u00a0\u00a0 \u00fe\u00e6r us eal seo f\u00e6stnung stonde\u00f0."}, "sourceLink": "http://www.sacred-texts.com/neu/ascp/index.htm"}