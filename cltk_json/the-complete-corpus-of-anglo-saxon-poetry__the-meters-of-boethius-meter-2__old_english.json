{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 2", "language": "old_english", "englishTitle": "The Meters of Boethius: Meter 2", "text": {"0": "Hw\u00e6t, ic lio\u00f0a fela \u00a0\u00a0\u00a0\u00a0 lustlice geo", "1": "sanc on s\u00e6lum, \u00a0\u00a0\u00a0\u00a0 nu sceal siofigende,", "2": "wope gew\u00e6ged, \u00a0\u00a0\u00a0\u00a0 wreccea giomor,", "3": "singan sarcwidas. \u00a0\u00a0\u00a0\u00a0 Me \u00feios siccetung hafa\u00f0", "4": "ag\u00e6led, \u00f0es geocsa, \u00a0\u00a0\u00a0\u00a0 \u00fe\u00e6t ic \u00fea ged ne m\u00e6g", "5": "gefegean swa f\u00e6gre, \u00a0\u00a0\u00a0\u00a0 \u00feeah ic fela gio \u00fea", "6": "sette so\u00f0cwida, \u00a0\u00a0\u00a0\u00a0 \u00feonne ic on s\u00e6lum w\u00e6s.", "7": "Oft ic nu miscyrre \u00a0\u00a0\u00a0\u00a0 cu\u00f0e spr\u00e6ce,", "8": "and \u00feeah uncu\u00f0re \u00a0\u00a0\u00a0\u00a0 \u00e6r hwilum fond.", "9": "Me \u00feas worulds\u00e6l\u00f0a \u00a0\u00a0\u00a0\u00a0 welhw\u00e6s blindne", "10": "on \u00f0is dimme hol \u00a0\u00a0\u00a0\u00a0 dysine forl\u00e6ddon,", "11": "and me \u00fea berypton \u00a0\u00a0\u00a0\u00a0 r\u00e6des and frofre", "12": "for heora untreowum, \u00a0\u00a0\u00a0\u00a0 \u00fee ic him \u00e6fre betst", "13": "truwian sceolde. \u00a0\u00a0\u00a0\u00a0 Hi me to wendon", "14": "heora bacu bitere, \u00a0\u00a0\u00a0\u00a0 and heora blisse from.", "15": "Forhwam wolde ge, \u00a0\u00a0\u00a0\u00a0 weoruldfrynd mine,", "16": "secgan o\u00f0\u00f0e singan \u00a0\u00a0\u00a0\u00a0 \u00fe\u00e6t ic ges\u00e6llic mon", "17": "w\u00e6re on weorulde? \u00a0\u00a0\u00a0\u00a0 Ne synt \u00fea word so\u00f0,", "18": "nu \u00fea ges\u00e6l\u00f0a ne magon \u00a0\u00a0\u00a0\u00a0 simle gewunigan."}, "sourceLink": "http://www.sacred-texts.com/neu/ascp/index.htm"}