{"author": "Not available", "source": "The Complete Corpus of Anglo-Saxon Poetry", "originalTitle": "The Riming Poem", "language": "old_english", "englishTitle": "The Riming Poem", "text": {"0": "Me lifes onlah \u00a0\u00a0\u00a0\u00a0 se \u00feis leoht onwrah,", "1": "ond \u00fe\u00e6t torhte geteoh, \u00a0\u00a0\u00a0\u00a0 tillice onwrah.", "2": "Gl\u00e6d w\u00e6s ic gliwum, \u00a0\u00a0\u00a0\u00a0 glenged hiwum,", "3": "blissa bleoum, \u00a0\u00a0\u00a0\u00a0 blostma hiwum.", "4": "Secgas mec segon, \u00a0\u00a0\u00a0\u00a0 symbel ne alegon,", "5": "<strong>feohgiefe</strong> gefegon; \u00a0\u00a0\u00a0\u00a0 fr\u00e6twed <strong>w\u00e6gon</strong>", "6": "<strong>wicg</strong> ofer wongum \u00a0\u00a0\u00a0\u00a0 wennan gongum,", "7": "lisse mid longum \u00a0\u00a0\u00a0\u00a0 leoma <strong>gehongum.</strong>", "8": "\u00fea w\u00e6s w\u00e6stmum aweaht, \u00a0\u00a0\u00a0\u00a0 world onspreht,", "9": "under roderum areaht, \u00a0\u00a0\u00a0\u00a0 r\u00e6dm\u00e6gne ofer\u00feeaht.", "10": "Giestas gengdon, \u00a0\u00a0\u00a0\u00a0 gerscype mengdon,", "11": "lisse lengdon, \u00a0\u00a0\u00a0\u00a0 lustum glengdon.", "12": "Scrifen scrad glad \u00a0\u00a0\u00a0\u00a0 \u00feurh gescad in brad,", "13": "w\u00e6s on lagustreame lad, \u00a0\u00a0\u00a0\u00a0 \u00fe\u00e6r me leo\u00feu ne biglad.", "14": "H\u00e6fde ic heanne had, \u00a0\u00a0\u00a0\u00a0 ne w\u00e6s me in healle gad,", "15": "\u00fe\u00e6t \u00fe\u00e6r rof weord rad. \u00a0\u00a0\u00a0\u00a0 Oft \u00fe\u00e6r rinc gebad,", "16": "\u00fe\u00e6t he in sele s\u00e6ge \u00a0\u00a0\u00a0\u00a0 sincgew\u00e6ge,", "17": "\u00feegnum ge\u00feyhte. \u00a0\u00a0\u00a0\u00a0 \u00feenden w\u00e6s <strong>me</strong> m\u00e6gen,", "18": "horsce mec heredon, \u00a0\u00a0\u00a0\u00a0 hilde generedon,", "19": "f\u00e6gre feredon, \u00a0\u00a0\u00a0\u00a0 feondon biweredon.", "20": "Swa mec hyhtgiefu heold, \u00a0\u00a0\u00a0\u00a0 hygedryht befeold,", "21": "sta\u00feol\u00e6htum <strong>steold,</strong> \u00a0\u00a0\u00a0\u00a0 stepegongum weold", "22": "swylce eor\u00fee ol, \u00a0\u00a0\u00a0\u00a0 ahte ic ealdorstol,", "23": "galdorwordum gol. \u00a0\u00a0\u00a0\u00a0 <strong>Gomen</strong> sibbe ne ofoll,", "24": "ac w\u00e6s gefest gear, \u00a0\u00a0\u00a0\u00a0 gellende sner,", "25": "wuniendo w\u00e6r \u00a0\u00a0\u00a0\u00a0 wilbec besc\u00e6r.", "26": "Scealcas w\u00e6ron scearpe, \u00a0\u00a0\u00a0\u00a0 scyl w\u00e6s hearpe,", "27": "hlude hlynede, \u00a0\u00a0\u00a0\u00a0 hleo\u00feor dynede,", "28": "sweglrad swinsade, \u00a0\u00a0\u00a0\u00a0 swi\u00fee ne minsade.", "29": "Burgsele beofode, \u00a0\u00a0\u00a0\u00a0 beorht hlifade,", "30": "ellen eacnade, \u00a0\u00a0\u00a0\u00a0 ead beacnade,", "31": "freaum frodade, \u00a0\u00a0\u00a0\u00a0 fromum godade,", "32": "mod m\u00e6gnade, \u00a0\u00a0\u00a0\u00a0 mine f\u00e6gnade,", "33": "treow telgade, \u00a0\u00a0\u00a0\u00a0 tir welgade,", "34": "bl\u00e6d blissade,", "35": "gold gearwade, \u00a0\u00a0\u00a0\u00a0 gim hwearfade,", "36": "sinc searwade, \u00a0\u00a0\u00a0\u00a0 sib nearwade.", "37": "From ic w\u00e6s in fr\u00e6twum, \u00a0\u00a0\u00a0\u00a0 freolic in geatwum;", "38": "w\u00e6s min dream dryhtlic, \u00a0\u00a0\u00a0\u00a0 drohta\u00f0 hyhtlic.", "39": "Foldan ic freo\u00feode, \u00a0\u00a0\u00a0\u00a0 folcum ic leo\u00feode,", "40": "lif w\u00e6s min longe, \u00a0\u00a0\u00a0\u00a0 leodum in gemonge,", "41": "tirum getonge, \u00a0\u00a0\u00a0\u00a0 teala gehonge.", "42": "Nu min hre\u00feer is hreoh, \u00a0\u00a0\u00a0\u00a0 <strong>heofsi\u00feum</strong> sceoh,", "43": "nydbysgum neah; \u00a0\u00a0\u00a0\u00a0 gewite\u00f0 nihtes in fleah", "44": "se \u00e6r in d\u00e6ge w\u00e6s dyre. \u00a0\u00a0\u00a0\u00a0 Scri\u00fee\u00f0 nu deop in <strong>feore</strong>", "45": "brondhord geblowen, \u00a0\u00a0\u00a0\u00a0 breostum in forgrowen,", "46": "flyhtum toflowen. \u00a0\u00a0\u00a0\u00a0 Flah is geblowen", "47": "miclum in gemynde; \u00a0\u00a0\u00a0\u00a0 modes gecynde", "48": "grete\u00f0 ungrynde \u00a0\u00a0\u00a0\u00a0 grorn efenpynde,", "49": "bealofus byrne\u00f0, \u00a0\u00a0\u00a0\u00a0 bittre toyrne\u00f0.", "50": "Werig winne\u00f0, \u00a0\u00a0\u00a0\u00a0 widsi\u00f0 onginne\u00f0,", "51": "sar ne sinni\u00fe, \u00a0\u00a0\u00a0\u00a0 sorgum cinni\u00f0,", "52": "bl\u00e6d his blinni\u00f0, \u00a0\u00a0\u00a0\u00a0 blisse <strong>linni\u00f0,</strong>", "53": "listum linne\u00f0, \u00a0\u00a0\u00a0\u00a0 lustum ne tinne\u00f0.", "54": "Dreamas swa her gedreosa\u00f0, \u00a0\u00a0\u00a0\u00a0 dryhtscype gehreosa\u00f0,", "55": "lif her men forleosa\u00f0, \u00a0\u00a0\u00a0\u00a0 leahtras oft geceosa\u00f0;", "56": "treow\u00ferag is to trag, \u00a0\u00a0\u00a0\u00a0 seo untrume genag,", "57": "steapum eatole mis\u00feah, \u00a0\u00a0\u00a0\u00a0 ond eal stund genag.", "58": "Swa nu world wende\u00fe, \u00a0\u00a0\u00a0\u00a0 wyrde sende\u00fe,", "59": "ond hetes hente\u00f0, \u00a0\u00a0\u00a0\u00a0 h\u00e6le\u00fee scynde\u00f0.", "60": "<strong>Wercyn</strong> gewite\u00f0, \u00a0\u00a0\u00a0\u00a0 w\u00e6lgar slite\u00f0,", "61": "flahmah flite\u00fe, \u00a0\u00a0\u00a0\u00a0 flan mon hwite\u00f0,", "62": "<strong>borgsorg</strong> bite\u00f0, \u00a0\u00a0\u00a0\u00a0 bald ald \u00fewite\u00fe,", "63": "wr\u00e6cf\u00e6c wri\u00fea\u00f0, \u00a0\u00a0\u00a0\u00a0 wra\u00fe a\u00f0 smite\u00fe,", "64": "<strong>singryn</strong> sida\u00f0, \u00a0\u00a0\u00a0\u00a0 <strong>searofearo</strong> glide\u00fe,", "65": "gromtorn gr\u00e6fe\u00fe, \u00a0\u00a0\u00a0\u00a0 gr\u00e6ft hafa\u00f0,", "66": "searohwit sola\u00fe, \u00a0\u00a0\u00a0\u00a0 sumurhat cola\u00f0,", "67": "foldwela fealle\u00f0, \u00a0\u00a0\u00a0\u00a0 feondscipe wealle\u00f0,", "68": "eor\u00f0m\u00e6gen ealda\u00fe, \u00a0\u00a0\u00a0\u00a0 ellen cola\u00f0.", "69": "Me \u00fe\u00e6t wyrd gew\u00e6f, \u00a0\u00a0\u00a0\u00a0 ond <strong>gewyrht</strong> forgeaf,", "70": "\u00fe\u00e6t ic grofe gr\u00e6f, \u00a0\u00a0\u00a0\u00a0 ond \u00fe\u00e6t grimme gr\u00e6f", "71": "flean fl\u00e6sce ne m\u00e6g, \u00a0\u00a0\u00a0\u00a0 \u00feonne flanhred d\u00e6g", "72": "nydgrapum nime\u00fe, \u00a0\u00a0\u00a0\u00a0 \u00feonne seo <strong>neaht</strong> becyme\u00f0", "73": "seo me e\u00f0les <strong>ofonn</strong> \u00a0\u00a0\u00a0\u00a0 ond mec her <strong>eardes</strong> onconn.", "74": "\u00feonne lichoma lige\u00f0, \u00a0\u00a0\u00a0\u00a0 lima wyrm frite\u00fe,", "75": "ac him wenne gewige\u00f0 \u00a0\u00a0\u00a0\u00a0 ond \u00fea wist ge\u00feyge\u00f0,", "76": "o\u00fe\u00fe\u00e6t beo\u00fe \u00fea ban \u00a0\u00a0\u00a0\u00a0 an,", "77": "ond \u00e6t nyhstan nan \u00a0\u00a0\u00a0\u00a0 nefne se neda tan", "78": "balawun her <strong>gehloten.</strong> \u00a0\u00a0\u00a0\u00a0 Ne bi\u00fe se hlisa adroren.", "79": "\u00e6r \u00fe\u00e6t eadig ge\u00feence\u00f0, \u00a0\u00a0\u00a0\u00a0 he hine \u00fee oftor swence\u00f0,", "80": "byrge\u00f0 him \u00fea bitran synne, \u00a0\u00a0\u00a0\u00a0 hoga\u00fe to \u00fe\u00e6re betran wynne,", "81": "gemon mor\u00fea lisse, \u00a0\u00a0\u00a0\u00a0 <strong>\u00fe\u00e6r</strong> sindon miltsa blisse", "82": "hyhtlice in heofona rice. \u00a0\u00a0\u00a0\u00a0 Uton nu halgum gelice", "83": "scyldum biscyrede \u00a0\u00a0\u00a0\u00a0 scyndan generede,", "84": "wommum biwerede, \u00a0\u00a0\u00a0\u00a0 wuldre generede,", "85": "\u00fe\u00e6r moncyn mot \u00a0\u00a0\u00a0\u00a0 for meotude rot", "86": "so\u00f0ne god geseon, \u00a0\u00a0\u00a0\u00a0 ond aa in sibbe gefean."}, "sourceLink": "http://www.sacred-texts.com/neu/ascp/index.htm"}