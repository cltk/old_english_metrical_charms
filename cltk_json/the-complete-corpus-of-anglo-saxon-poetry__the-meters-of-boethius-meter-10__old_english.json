{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 10", "language": "old_english", "englishTitle": "The Meters of Boethius: Meter 10", "text": {"0": "Gif nu h\u00e6le\u00f0a hwone \u00a0\u00a0\u00a0\u00a0 hlisan lyste,", "1": "unnytne gelp \u00a0\u00a0\u00a0\u00a0 agan wille,", "2": "\u00feonne ic hine wolde \u00a0\u00a0\u00a0\u00a0 wordum biddan", "3": "\u00fe\u00e6t he hine \u00e6ghwonon utan \u00a0\u00a0\u00a0\u00a0 ymbe\u00feohte,", "4": "sweotole ymbsawe, \u00a0\u00a0\u00a0\u00a0 su\u00f0, east and west,", "5": "hu widgil sint \u00a0\u00a0\u00a0\u00a0 wolcnum ymbutan", "6": "heofones hwealfe. \u00a0\u00a0\u00a0\u00a0 Higesnotrum m\u00e6g", "7": "ea\u00f0e \u00f0incan \u00a0\u00a0\u00a0\u00a0 \u00fe\u00e6t \u00feeos eor\u00f0e sie", "8": "eall for \u00f0\u00e6t o\u00f0er \u00a0\u00a0\u00a0\u00a0 unigmet lytel;", "9": "\u00feeah hio unwisum \u00a0\u00a0\u00a0\u00a0 widgel \u00feince,", "10": "on stede stronglic \u00a0\u00a0\u00a0\u00a0 steorleasum men,", "11": "\u00feeah m\u00e6g \u00feone wisan \u00a0\u00a0\u00a0\u00a0 on gewitlocan", "12": "\u00fe\u00e6re gitsunge \u00a0\u00a0\u00a0\u00a0 gelpes scamian,", "13": "\u00f0onne hine \u00fe\u00e6s hlisan \u00a0\u00a0\u00a0\u00a0 heardost lyste\u00f0,", "14": "and he \u00feeah ne m\u00e6g \u00a0\u00a0\u00a0\u00a0 \u00feone tobredan", "15": "ofer \u00f0as nearowan \u00a0\u00a0\u00a0\u00a0 n\u00e6nige \u00f0inga", "16": "eor\u00f0an sceatas; \u00a0\u00a0\u00a0\u00a0 is \u00f0\u00e6t unnet gelp!", "17": "Eala, ofermodan, \u00a0\u00a0\u00a0\u00a0 hwi eow a lyste", "18": "mid eowrum swiran \u00a0\u00a0\u00a0\u00a0 selfra willum", "19": "\u00fe\u00e6t sw\u00e6re gioc \u00a0\u00a0\u00a0\u00a0 symle underlutan?", "20": "Hwy ge ymb \u00f0\u00e6t unnet \u00a0\u00a0\u00a0\u00a0 ealnig swincen,", "21": "\u00fe\u00e6t ge \u00feone hlisan \u00a0\u00a0\u00a0\u00a0 habban tilia\u00f0", "22": "ofer \u00f0ioda ma \u00a0\u00a0\u00a0\u00a0 \u00feonne eow \u00feearf sie?", "23": "\u00feeah eow nu ges\u00e6le \u00a0\u00a0\u00a0\u00a0 \u00fe\u00e6t eow su\u00f0 o\u00f0\u00f0e nor\u00f0", "24": "\u00fea ytmestan \u00a0\u00a0\u00a0\u00a0 eor\u00f0buende", "25": "on monig \u00f0iodisc \u00a0\u00a0\u00a0\u00a0 miclum herien,", "26": "\u00f0eah hwa \u00e6\u00f0ele sie \u00a0\u00a0\u00a0\u00a0 eorlgebyrdum,", "27": "welum <strong>geweor\u00f0ad,</strong> \u00a0\u00a0\u00a0\u00a0 and on wlencum \u00f0io,", "28": "dugu\u00f0um diore, \u00a0\u00a0\u00a0\u00a0 dea\u00f0 \u00fe\u00e6s ne scrife\u00f0,", "29": "\u00feonne him rum forl\u00e6t \u00a0\u00a0\u00a0\u00a0 rodora waldend,", "30": "ac he \u00feone welegan \u00a0\u00a0\u00a0\u00a0 w\u00e6dlum gelice", "31": "efnm\u00e6rne gede\u00f0 \u00a0\u00a0\u00a0\u00a0 \u00e6lces \u00feinges.", "32": "Hw\u00e6r sint nu \u00fe\u00e6s wisan \u00a0\u00a0\u00a0\u00a0 Welandes ban,", "33": "\u00fe\u00e6s goldsmi\u00f0es, \u00a0\u00a0\u00a0\u00a0 \u00fee w\u00e6s geo m\u00e6rost?", "34": "For\u00fey ic cw\u00e6\u00f0 \u00fe\u00e6s wisan \u00a0\u00a0\u00a0\u00a0 Welandes ban,", "35": "for\u00f0y \u00e6ngum ne m\u00e6g \u00a0\u00a0\u00a0\u00a0 eor\u00f0buendra", "36": "se cr\u00e6ft losian \u00a0\u00a0\u00a0\u00a0 \u00fee him Crist onl\u00e6n\u00f0.", "37": "Ne m\u00e6g mon \u00e6fre \u00fey e\u00f0 \u00a0\u00a0\u00a0\u00a0 \u00e6nne wr\u00e6ccan", "38": "his cr\u00e6ftes beniman, \u00a0\u00a0\u00a0\u00a0 \u00fee mon oncerran m\u00e6g", "39": "sunnan onswifan, \u00a0\u00a0\u00a0\u00a0 and \u00f0isne swiftan rodor", "40": "of his rihtryne \u00a0\u00a0\u00a0\u00a0 rinca \u00e6nig.", "41": "Hwa wat nu \u00fe\u00e6s wisan \u00a0\u00a0\u00a0\u00a0 Welandes ban,", "42": "on hwelcum <strong>hi</strong> hl\u00e6wa \u00a0\u00a0\u00a0\u00a0 hrusan \u00feeccen?", "43": "Hw\u00e6r is nu se rica \u00a0\u00a0\u00a0\u00a0 Romana wita,", "44": "and se aroda, \u00a0\u00a0\u00a0\u00a0 \u00fee we ymb spreca\u00f0,", "45": "hiora heretoga, \u00a0\u00a0\u00a0\u00a0 se gehaten w\u00e6s", "46": "mid \u00fe\u00e6m burgwarum \u00a0\u00a0\u00a0\u00a0 Brutus nemned?", "47": "Hw\u00e6r is eac se wisa \u00a0\u00a0\u00a0\u00a0 and se weor\u00f0georna", "48": "and se f\u00e6str\u00e6da \u00a0\u00a0\u00a0\u00a0 folces hyrde,", "49": "se w\u00e6s u\u00f0wita \u00a0\u00a0\u00a0\u00a0 \u00e6lces \u00f0inges,", "50": "cene and cr\u00e6ftig, \u00a0\u00a0\u00a0\u00a0 \u00f0\u00e6m w\u00e6s Caton nama?", "51": "Hi w\u00e6ron gefyrn \u00a0\u00a0\u00a0\u00a0 for\u00f0gewitene;", "52": "nat n\u00e6nig mon \u00a0\u00a0\u00a0\u00a0 hw\u00e6r hi nu sindon.", "53": "Hw\u00e6t is hiora here \u00a0\u00a0\u00a0\u00a0 buton se hlisa an?", "54": "Se is <strong>eac</strong> to lytel \u00a0\u00a0\u00a0\u00a0 swelcra lariowa,", "55": "for\u00f0\u00e6m \u00fea magorincas \u00a0\u00a0\u00a0\u00a0 maran wyr\u00f0e", "56": "w\u00e6ron on worulde. \u00a0\u00a0\u00a0\u00a0 Ac hit is wyrse nu,", "57": "\u00fe\u00e6t geond \u00feas eor\u00f0an \u00a0\u00a0\u00a0\u00a0 \u00e6ghw\u00e6r sindon", "58": "hiora gelican \u00a0\u00a0\u00a0\u00a0 hwon ymbspr\u00e6ce,", "59": "sume openlice \u00a0\u00a0\u00a0\u00a0 ealle forgitene,", "60": "\u00fe\u00e6t hi se hlisa \u00a0\u00a0\u00a0\u00a0 hiwcu\u00f0e ne m\u00e6g", "61": "forem\u00e6re weras \u00a0\u00a0\u00a0\u00a0 for\u00f0 gebrengan.", "62": "\u00feeah ge nu wenen \u00a0\u00a0\u00a0\u00a0 and wilnigen", "63": "\u00fe\u00e6t ge lange tid \u00a0\u00a0\u00a0\u00a0 libban moten,", "64": "hw\u00e6t iow \u00e6fre \u00fey bet \u00a0\u00a0\u00a0\u00a0 bio o\u00f0\u00f0e \u00feince?", "65": "For\u00f0\u00e6m \u00fee nane forlet, \u00a0\u00a0\u00a0\u00a0 \u00feeah hit lang \u00f0ince,", "66": "dea\u00f0 \u00e6fter dogorrime, \u00a0\u00a0\u00a0\u00a0 \u00feonne he h\u00e6f\u00f0 drihtnes leafe.", "67": "Hw\u00e6t \u00feonne h\u00e6bbe \u00a0\u00a0\u00a0\u00a0 h\u00e6le\u00fea \u00e6nig,", "68": "guma \u00e6t \u00fe\u00e6m gilpe, \u00a0\u00a0\u00a0\u00a0 gif hine gegripan mot", "69": "se eca dea\u00f0 \u00a0\u00a0\u00a0\u00a0 \u00e6fter \u00feissum worulde?"}, "sourceLink": "http://www.sacred-texts.com/neu/ascp/index.htm"}