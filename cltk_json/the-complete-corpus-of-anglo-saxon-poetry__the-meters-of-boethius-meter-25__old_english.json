{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 25", "language": "old_english", "englishTitle": "The Meters of Boethius: Meter 25", "text": {"0": "Geher nu an spell \u00a0\u00a0\u00a0\u00a0 be \u00f0\u00e6m ofermodum", "1": "unrihtwisum \u00a0\u00a0\u00a0\u00a0 eor\u00f0an cyningum,", "2": "\u00f0a her nu manegum \u00a0\u00a0\u00a0\u00a0 and mislicum", "3": "w\u00e6dum wlitebeorhtum \u00a0\u00a0\u00a0\u00a0 wundrum scina\u00f0", "4": "on heahsetlum, \u00a0\u00a0\u00a0\u00a0 hrofe getenge,", "5": "golde gegerede \u00a0\u00a0\u00a0\u00a0 and gimcynnum,", "6": "utan ymbestandne \u00a0\u00a0\u00a0\u00a0 mid unrime", "7": "\u00f0egna and eorla. \u00a0\u00a0\u00a0\u00a0 \u00fea bio\u00f0 gehyrste", "8": "mid heregeatwum \u00a0\u00a0\u00a0\u00a0 hildetorhtum,", "9": "sweordum and fetelum \u00a0\u00a0\u00a0\u00a0 swi\u00f0e geglengde,", "10": "and \u00feegnia\u00f0 \u00a0\u00a0\u00a0\u00a0 \u00f0rymme micle", "11": "\u00e6lc o\u00f0rum, \u00a0\u00a0\u00a0\u00a0 and hi ealle him", "12": "\u00f0onan mid \u00f0y \u00f0rymme \u00a0\u00a0\u00a0\u00a0 \u00fereatia\u00f0 gehwider", "13": "ymbsittenda \u00a0\u00a0\u00a0\u00a0 o\u00f0ra \u00f0eoda;", "14": "and se hlaford ne scrif\u00f0, \u00a0\u00a0\u00a0\u00a0 \u00f0e \u00f0\u00e6m here walde\u00f0,", "15": "freonde ne feonde, \u00a0\u00a0\u00a0\u00a0 feore ne \u00e6htum,", "16": "ac he re\u00f0igmod \u00a0\u00a0\u00a0\u00a0 r\u00e6st on gehwilcne,", "17": "wedehunde \u00a0\u00a0\u00a0\u00a0 wuhta gelicost;", "18": "bi\u00f0 to up ah\u00e6fen \u00a0\u00a0\u00a0\u00a0 inne on mode", "19": "for \u00f0\u00e6m anwalde \u00a0\u00a0\u00a0\u00a0 \u00fee him anra gehwilc", "20": "his tirwina \u00a0\u00a0\u00a0\u00a0 to fultema\u00f0.", "21": "Gif mon \u00f0onne wolde \u00a0\u00a0\u00a0\u00a0 him awindan of", "22": "\u00fe\u00e6s cynegerelan \u00a0\u00a0\u00a0\u00a0 cla\u00f0a gehwilcne,", "23": "and him \u00feonne oftion \u00a0\u00a0\u00a0\u00a0 \u00f0ara \u00f0egnunga", "24": "and \u00fe\u00e6s anwaldes \u00a0\u00a0\u00a0\u00a0 \u00f0e he <strong>\u00e6r</strong> h\u00e6fde,", "25": "\u00f0onne meaht \u00f0u gesion \u00a0\u00a0\u00a0\u00a0 \u00fe\u00e6t he bi\u00f0 swi\u00f0e gelic", "26": "sumum \u00f0ara gumena \u00a0\u00a0\u00a0\u00a0 \u00fee him geornost nu", "27": "mid \u00f0egnungum \u00a0\u00a0\u00a0\u00a0 \u00f0ringa\u00f0 ymbeutan;", "28": "gif he wyrsa ne bi\u00f0, \u00a0\u00a0\u00a0\u00a0 ne wene ic his na beteran.", "29": "Gif him \u00feonne \u00e6fre \u00a0\u00a0\u00a0\u00a0 unmendlinga", "30": "weas geberede \u00a0\u00a0\u00a0\u00a0 \u00fe\u00e6t him wurde oftogen", "31": "\u00ferymmes and w\u00e6da \u00a0\u00a0\u00a0\u00a0 and \u00feegnunga", "32": "and \u00f0\u00e6s anwaldes \u00a0\u00a0\u00a0\u00a0 \u00fee we ymbe spreca\u00f0,", "33": "gif him \u00e6nig \u00feara \u00a0\u00a0\u00a0\u00a0 ofhende wyr\u00f0,", "34": "ic wat \u00fe\u00e6t him \u00feynce\u00f0 \u00a0\u00a0\u00a0\u00a0 \u00fe\u00e6t he \u00feonne sie", "35": "becropen on carcern, \u00a0\u00a0\u00a0\u00a0 o\u00f0\u00f0e co\u00f0lice", "36": "racentan ger\u00e6ped. \u00a0\u00a0\u00a0\u00a0 Ic gereccan m\u00e6g", "37": "\u00fe\u00e6t of ungemete \u00a0\u00a0\u00a0\u00a0 \u00e6lces \u00f0inges,", "38": "wiste and w\u00e6da, \u00a0\u00a0\u00a0\u00a0 wingedrinces,", "39": "and of swetmettum, \u00a0\u00a0\u00a0\u00a0 swi\u00f0ost weaxa\u00f0", "40": "\u00fe\u00e6re wr\u00e6nnesse \u00a0\u00a0\u00a0\u00a0 wod\u00f0rag micel;", "41": "sio swi\u00f0e gedr\u00e6f\u00f0 \u00a0\u00a0\u00a0\u00a0 sefan ingehygd", "42": "monna gehwelces, \u00a0\u00a0\u00a0\u00a0 \u00feonan m\u00e6st cyme\u00f0", "43": "yfla ofermetta, \u00a0\u00a0\u00a0\u00a0 unnetta saca.", "44": "\u00feonne hi <strong>gebolgene</strong> weor\u00f0a\u00f0, \u00a0\u00a0\u00a0\u00a0 him wyr\u00f0 on breostum inne", "45": "beswungen sefa on hra\u00f0re \u00a0\u00a0\u00a0\u00a0 mid \u00f0\u00e6m swi\u00f0an welme", "46": "hatheortnesse, \u00a0\u00a0\u00a0\u00a0 and hre\u00f0e si\u00f0\u00f0an", "47": "unrotnesse \u00a0\u00a0\u00a0\u00a0 eac <strong>ger\u00e6ped,</strong>", "48": "hearde geh\u00e6fted. \u00a0\u00a0\u00a0\u00a0 Him si\u00f0\u00f0an ongin\u00f0", "49": "sum tohopa \u00a0\u00a0\u00a0\u00a0 swi\u00f0e leogan", "50": "\u00fe\u00e6s gewinnes wr\u00e6ce; \u00a0\u00a0\u00a0\u00a0 wilna\u00f0 \u00fe\u00e6t irre", "51": "anes and o\u00f0res; \u00a0\u00a0\u00a0\u00a0 him \u00fe\u00e6t eall geh\u00e6t", "52": "his recelest, \u00a0\u00a0\u00a0\u00a0 rihtes ne scrife\u00f0.", "53": "Ic \u00f0e s\u00e6de \u00e6r \u00a0\u00a0\u00a0\u00a0 on \u00f0isse selfan bec", "54": "\u00fe\u00e6t sumes goodes \u00a0\u00a0\u00a0\u00a0 sidra gesceafta", "55": "anlepra \u00e6lc \u00a0\u00a0\u00a0\u00a0 a wilnode", "56": "for his agenum \u00a0\u00a0\u00a0\u00a0 ealdgecynde.", "57": "Unrihtwise \u00a0\u00a0\u00a0\u00a0 eor\u00f0an cyningas", "58": "ne magon \u00e6fre \u00feurhtion \u00a0\u00a0\u00a0\u00a0 awuht goodes", "59": "for \u00f0\u00e6m yfle \u00a0\u00a0\u00a0\u00a0 \u00fee ic \u00f0e \u00e6r s\u00e6de.", "60": "Nis \u00f0\u00e6t nan wundor, \u00a0\u00a0\u00a0\u00a0 for\u00f0\u00e6m hi willa\u00f0 hi", "61": "\u00fe\u00e6m un\u00f0eawum \u00a0\u00a0\u00a0\u00a0 \u00fee ic \u00f0e \u00e6r nemde,", "62": "anra gehwelcum, \u00a0\u00a0\u00a0\u00a0 a under\u00f0eodan.", "63": "Sceal \u00f0onne nede \u00a0\u00a0\u00a0\u00a0 nearwe gebugan", "64": "to \u00f0ara hlaforda \u00a0\u00a0\u00a0\u00a0 <strong>h\u00e6ftedome,</strong>", "65": "\u00fee he hine eallunga \u00e6r \u00a0\u00a0\u00a0\u00a0 under\u00feiodde.", "66": "\u00f0\u00e6t is wyrse get, \u00a0\u00a0\u00a0\u00a0 \u00fe\u00e6t he winnan nyle", "67": "wi\u00f0 \u00f0\u00e6m anwalde \u00a0\u00a0\u00a0\u00a0 \u00e6nige stunde;", "68": "\u00fe\u00e6r he wolde a \u00a0\u00a0\u00a0\u00a0 winnan onginnan,", "69": "and \u00feonne on \u00f0\u00e6m gewinne \u00a0\u00a0\u00a0\u00a0 \u00feurhwunian for\u00f0,", "70": "\u00feonne n\u00e6fde he \u00a0\u00a0\u00a0\u00a0 nane scylde,", "71": "\u00f0eah he oferwunnen \u00a0\u00a0\u00a0\u00a0 weor\u00f0an sceolde."}, "sourceLink": "http://www.sacred-texts.com/neu/ascp/index.htm"}