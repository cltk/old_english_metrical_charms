{"author": "Not available", "source": "The Complete Corpus of Anglo-Saxon Poetry", "originalTitle": "Exodus", "language": "old_english", "englishTitle": "Exodus", "text": {"0": "Hw\u00e6t! We feor and neah \u00a0\u00a0\u00a0\u00a0 gefrigen haba\u00f0", "1": "ofer middangeard \u00a0\u00a0\u00a0\u00a0 Moyses domas,", "2": "wr\u00e6clico wordriht, \u00a0\u00a0\u00a0\u00a0 wera cneorissum,--", "3": "in uprodor \u00a0\u00a0\u00a0\u00a0 eadigra gehwam", "4": "\u00e6fter bealusi\u00f0e \u00a0\u00a0\u00a0\u00a0 bote lifes,", "5": "lifigendra gehwam \u00a0\u00a0\u00a0\u00a0 langsumne r\u00e6d,--", "6": "h\u00e6le\u00f0um secgan. \u00a0\u00a0\u00a0\u00a0 Gehyre se \u00f0e wille!", "7": "\u00feone on westenne \u00a0\u00a0\u00a0\u00a0 <strong>weroda</strong> drihten,", "8": "so\u00f0f\u00e6st cyning, \u00a0\u00a0\u00a0\u00a0 mid his sylfes miht", "9": "gewyr\u00f0ode, \u00a0\u00a0\u00a0\u00a0 and him wundra fela,", "10": "ece alwalda, \u00a0\u00a0\u00a0\u00a0 in \u00e6ht forgeaf.", "11": "He w\u00e6s leof gode, \u00a0\u00a0\u00a0\u00a0 leoda aldor,", "12": "horsc and hre\u00f0ergleaw, \u00a0\u00a0\u00a0\u00a0 herges wisa,", "13": "freom folctoga. \u00a0\u00a0\u00a0\u00a0 Faraones cyn,", "14": "godes <strong>andsacan,</strong> \u00a0\u00a0\u00a0\u00a0 gyrdwite band,", "15": "\u00fe\u00e6r him gesealde \u00a0\u00a0\u00a0\u00a0 sigora waldend,", "16": "modgum <strong>magor\u00e6swan,</strong> \u00a0\u00a0\u00a0\u00a0 his maga feorh,", "17": "onwist e\u00f0les, \u00a0\u00a0\u00a0\u00a0 Abrahames sunum.", "18": "Heah w\u00e6s \u00fe\u00e6t handlean \u00a0\u00a0\u00a0\u00a0 and him hold frea,", "19": "gesealde w\u00e6pna geweald \u00a0\u00a0\u00a0\u00a0 wi\u00f0 wra\u00f0ra gryre,", "20": "ofercom mid \u00fey campe \u00a0\u00a0\u00a0\u00a0 cneomaga fela,", "21": "<strong>feonda</strong> folcriht. \u00a0\u00a0\u00a0\u00a0 \u00f0a w\u00e6s forma si\u00f0", "22": "\u00fe\u00e6t hine weroda god \u00a0\u00a0\u00a0\u00a0 wordum n\u00e6gde,", "23": "\u00fe\u00e6r he him ges\u00e6gde \u00a0\u00a0\u00a0\u00a0 so\u00f0wundra fela,", "24": "hu \u00feas woruld worhte \u00a0\u00a0\u00a0\u00a0 witig drihten,", "25": "eor\u00f0an ymbhwyrft \u00a0\u00a0\u00a0\u00a0 and uprodor,", "26": "gesette sigerice, \u00a0\u00a0\u00a0\u00a0 and his sylfes naman,", "27": "\u00f0one yldo bearn \u00a0\u00a0\u00a0\u00a0 \u00e6r ne cu\u00f0on,", "28": "frod f\u00e6dera cyn, \u00a0\u00a0\u00a0\u00a0 \u00feeah hie fela wiston.", "29": "H\u00e6fde he \u00fea geswi\u00f0ed \u00a0\u00a0\u00a0\u00a0 so\u00f0um cr\u00e6ftum", "30": "and gewur\u00f0odne \u00a0\u00a0\u00a0\u00a0 werodes aldor,", "31": "Faraones feond, \u00a0\u00a0\u00a0\u00a0 on for\u00f0wegas.", "32": "\u00fea w\u00e6s ingere \u00a0\u00a0\u00a0\u00a0 ealdum witum", "33": "dea\u00f0e gedrenced \u00a0\u00a0\u00a0\u00a0 drihtfolca m\u00e6st;", "34": "hordwearda hryre \u00a0\u00a0\u00a0\u00a0 heaf w\u00e6s geniwad,", "35": "sw\u00e6fon seledreamas, \u00a0\u00a0\u00a0\u00a0 since berofene.", "36": "H\u00e6fde manscea\u00f0an \u00a0\u00a0\u00a0\u00a0 \u00e6t middere niht", "37": "frecne gefylled, \u00a0\u00a0\u00a0\u00a0 frumbearna fela,", "38": "abrocene burhweardas. \u00a0\u00a0\u00a0\u00a0 Bana wide scra\u00f0,", "39": "la\u00f0 leodhata, \u00a0\u00a0\u00a0\u00a0 land <strong>drysmyde</strong>", "40": "deadra hr\u00e6wum, \u00a0\u00a0\u00a0\u00a0 dugo\u00f0 for\u00f0 gewat,", "41": "wop w\u00e6s wide, \u00a0\u00a0\u00a0\u00a0 worulddreama lyt.", "42": "W\u00e6ron hleahtorsmi\u00f0um \u00a0\u00a0\u00a0\u00a0 handa belocene,", "43": "alyfed la\u00f0si\u00f0 \u00a0\u00a0\u00a0\u00a0 leode gretan;", "44": "folc ferende, \u00a0\u00a0\u00a0\u00a0 <strong>feond</strong> w\u00e6s bereafod,", "45": "hergas on helle. \u00a0\u00a0\u00a0\u00a0 <strong>Heofung</strong> \u00feider becom,", "46": "druron deofolgyld. \u00a0\u00a0\u00a0\u00a0 D\u00e6g w\u00e6s m\u00e6re", "47": "ofer middangeard \u00a0\u00a0\u00a0\u00a0 \u00fea seo mengeo for.", "48": "Swa \u00fe\u00e6s f\u00e6sten dreah \u00a0\u00a0\u00a0\u00a0 fela missera,", "49": "ealdwerige, \u00a0\u00a0\u00a0\u00a0 Egypta folc,", "50": "\u00fe\u00e6s \u00fee hie widefer\u00f0 \u00a0\u00a0\u00a0\u00a0 wyrnan \u00feohton", "51": "Moyses magum, \u00a0\u00a0\u00a0\u00a0 gif hie metod lete,", "52": "on langne lust \u00a0\u00a0\u00a0\u00a0 leofes si\u00f0es.", "53": "Fyrd w\u00e6s gefysed, \u00a0\u00a0\u00a0\u00a0 from se \u00f0e l\u00e6dde,", "54": "modig <strong>magor\u00e6swa,</strong> \u00a0\u00a0\u00a0\u00a0 m\u00e6gburh heora.", "55": "Oferfor he mid \u00fey folce \u00a0\u00a0\u00a0\u00a0 f\u00e6stena worn,", "56": "land and leodweard \u00a0\u00a0\u00a0\u00a0 la\u00f0ra manna,", "57": "enge anpa\u00f0as, \u00a0\u00a0\u00a0\u00a0 uncu\u00f0 gelad,", "58": "o\u00f0\u00fe\u00e6t hie on Gu\u00f0myrce \u00a0\u00a0\u00a0\u00a0 gearwe b\u00e6ron,", "59": "(w\u00e6ron land heora \u00a0\u00a0\u00a0\u00a0 lyfthelme be\u00feeaht),", "60": "mearchofu morheald. \u00a0\u00a0\u00a0\u00a0 Moyses ofer \u00fea,", "61": "fela meoringa, \u00a0\u00a0\u00a0\u00a0 fyrde gel\u00e6dde.", "62": "Heht \u00fea ymb twa niht \u00a0\u00a0\u00a0\u00a0 <strong>tirf\u00e6ste</strong> h\u00e6le\u00f0,", "63": "si\u00f0\u00f0an hie feondum \u00a0\u00a0\u00a0\u00a0 o\u00f0faren h\u00e6fdon,", "64": "ymbwicigean \u00a0\u00a0\u00a0\u00a0 werodes bearhtme", "65": "mid \u00e6lfere \u00a0\u00a0\u00a0\u00a0 \u00e6thanes byrig,", "66": "m\u00e6gnes m\u00e6ste \u00a0\u00a0\u00a0\u00a0 mearclandum on.", "67": "Nearwe genyddon \u00a0\u00a0\u00a0\u00a0 on nor\u00f0wegas,", "68": "wiston him be su\u00f0an \u00a0\u00a0\u00a0\u00a0 Sigelwara land,", "69": "forb\u00e6rned burhhleo\u00f0u, \u00a0\u00a0\u00a0\u00a0 brune leode,", "70": "hatum heofoncolum. \u00a0\u00a0\u00a0\u00a0 \u00fe\u00e6r halig god", "71": "wi\u00f0 f\u00e6rbryne \u00a0\u00a0\u00a0\u00a0 folc gescylde,", "72": "b\u00e6lce oferbr\u00e6dde \u00a0\u00a0\u00a0\u00a0 byrnendne heofon,", "73": "halgan nette \u00a0\u00a0\u00a0\u00a0 hatwendne lyft.", "74": "H\u00e6fde wederwolcen \u00a0\u00a0\u00a0\u00a0 widum f\u00e6\u00f0mum", "75": "eor\u00f0an and uprodor \u00a0\u00a0\u00a0\u00a0 efne ged\u00e6led,", "76": "l\u00e6dde leodwerod, \u00a0\u00a0\u00a0\u00a0 ligfyr adranc,", "77": "hate heofontorht. \u00a0\u00a0\u00a0\u00a0 H\u00e6le\u00f0 wafedon,", "78": "drihta gedrymost. \u00a0\u00a0\u00a0\u00a0 <strong>D\u00e6gsceades</strong> hleo", "79": "wand ofer wolcnum; \u00a0\u00a0\u00a0\u00a0 h\u00e6fde witig god", "80": "sunnan si\u00f0f\u00e6t \u00a0\u00a0\u00a0\u00a0 <strong>segle</strong> ofertolden,", "81": "swa \u00fea m\u00e6strapas \u00a0\u00a0\u00a0\u00a0 men ne cu\u00f0on,", "82": "ne \u00f0a seglrode \u00a0\u00a0\u00a0\u00a0 geseon meahton,", "83": "eor\u00f0buende \u00a0\u00a0\u00a0\u00a0 ealle cr\u00e6fte,", "84": "hu af\u00e6stnod w\u00e6s \u00a0\u00a0\u00a0\u00a0 feldhusa m\u00e6st,", "85": "si\u00f0\u00f0an he mid wuldre \u00a0\u00a0\u00a0\u00a0 geweor\u00f0ode", "86": "\u00feeodenholde. \u00a0\u00a0\u00a0\u00a0 \u00fea w\u00e6s \u00feridda wic", "87": "folce to frofre. \u00a0\u00a0\u00a0\u00a0 Fyrd eall geseah", "88": "hu \u00fe\u00e6r hlifedon \u00a0\u00a0\u00a0\u00a0 halige seglas,", "89": "lyftwundor leoht; \u00a0\u00a0\u00a0\u00a0 leode ongeton,", "90": "dugo\u00f0 Israhela, \u00a0\u00a0\u00a0\u00a0 \u00fe\u00e6t \u00fe\u00e6r drihten cwom", "91": "weroda drihten, \u00a0\u00a0\u00a0\u00a0 wicsteal metan.", "92": "Him beforan foran \u00a0\u00a0\u00a0\u00a0 fyr and wolcen", "93": "in beorhtrodor, \u00a0\u00a0\u00a0\u00a0 beamas twegen,", "94": "\u00feara \u00e6ghw\u00e6\u00f0er \u00a0\u00a0\u00a0\u00a0 efnged\u00e6lde", "95": "heah\u00feegnunga \u00a0\u00a0\u00a0\u00a0 haliges gastes,", "96": "deormodra si\u00f0 \u00a0\u00a0\u00a0\u00a0 dagum and nihtum.", "97": "\u00fea ic on morgen gefr\u00e6gn \u00a0\u00a0\u00a0\u00a0 modes rofan", "98": "hebban herebyman \u00a0\u00a0\u00a0\u00a0 hludan stefnum,", "99": "wuldres woman. \u00a0\u00a0\u00a0\u00a0 Werod eall aras,", "100": "modigra m\u00e6gen, \u00a0\u00a0\u00a0\u00a0 swa him Moyses bebead,", "101": "m\u00e6re magor\u00e6swa, \u00a0\u00a0\u00a0\u00a0 metodes folce,", "102": "fus fyrdgetrum. \u00a0\u00a0\u00a0\u00a0 For\u00f0 gesawon", "103": "lifes lat\u00feeow \u00a0\u00a0\u00a0\u00a0 lifweg metan;", "104": "swegl si\u00f0e weold, \u00a0\u00a0\u00a0\u00a0 s\u00e6men \u00e6fter", "105": "foron flodwege. \u00a0\u00a0\u00a0\u00a0 Folc w\u00e6s on salum,", "106": "hlud <strong>herges</strong> cyrm. \u00a0\u00a0\u00a0\u00a0 Heofonbeacen astah", "107": "\u00e6fena gehwam, \u00a0\u00a0\u00a0\u00a0 o\u00f0er wundor,", "108": "syllic \u00e6fter sunnan \u00a0\u00a0\u00a0\u00a0 setlrade beheold,", "109": "ofer leodwerum \u00a0\u00a0\u00a0\u00a0 lige scinan,", "110": "byrnende beam. \u00a0\u00a0\u00a0\u00a0 Blace stodon", "111": "ofer sceotendum \u00a0\u00a0\u00a0\u00a0 scire leoman;", "112": "scinon scyldhreo\u00f0an, \u00a0\u00a0\u00a0\u00a0 <strong>sceado</strong> swi\u00f0redon,", "113": "neowle nihtscuwan \u00a0\u00a0\u00a0\u00a0 neah ne mihton", "114": "heolstor ahydan; \u00a0\u00a0\u00a0\u00a0 heofoncandel barn.", "115": "Niwe nihtweard \u00a0\u00a0\u00a0\u00a0 nyde sceolde", "116": "wician ofer weredum, \u00a0\u00a0\u00a0\u00a0 \u00fey l\u00e6s him westengryre,", "117": "har <strong>h\u00e6\u00f0broga,</strong> \u00a0\u00a0\u00a0\u00a0 holmegum wederum", "118": "<strong>on</strong> ferclamme \u00a0\u00a0\u00a0\u00a0 ferh\u00f0 <strong>getw\u00e6fde.</strong>", "119": "H\u00e6fde foregenga \u00a0\u00a0\u00a0\u00a0 fyrene loccas,", "120": "blace beamas; \u00a0\u00a0\u00a0\u00a0 bellegsan hweop", "121": "in \u00feam here\u00fereate, \u00a0\u00a0\u00a0\u00a0 hatan lige,", "122": "\u00fe\u00e6t he on westenne \u00a0\u00a0\u00a0\u00a0 werod forb\u00e6rnde,", "123": "nym\u00f0e hie modhwate \u00a0\u00a0\u00a0\u00a0 Moyses hyrde.", "124": "Scean scir werod, \u00a0\u00a0\u00a0\u00a0 scyldas lixton,", "125": "gesawon randwigan \u00a0\u00a0\u00a0\u00a0 rihte str\u00e6te,", "126": "segn ofer sweoton, \u00a0\u00a0\u00a0\u00a0 o\u00f0\u00fe\u00e6t s\u00e6f\u00e6sten", "127": "landes \u00e6t ende \u00a0\u00a0\u00a0\u00a0 <strong>leodm\u00e6gne</strong> forstod,", "128": "fus on for\u00f0weg. \u00a0\u00a0\u00a0\u00a0 Fyrdwic aras;", "129": "wyrpton hie werige, \u00a0\u00a0\u00a0\u00a0 wiste gen\u00e6gdon", "130": "modige mete\u00feegnas, \u00a0\u00a0\u00a0\u00a0 hyra m\u00e6gen beton.", "131": "Br\u00e6ddon \u00e6fter beorgum, \u00a0\u00a0\u00a0\u00a0 si\u00f0\u00f0an byme sang,", "132": "flotan feldhusum. \u00a0\u00a0\u00a0\u00a0 \u00fea w\u00e6s feor\u00f0e wic,", "133": "randwigena r\u00e6st, \u00a0\u00a0\u00a0\u00a0 be \u00fean readan s\u00e6.", "134": "\u00f0\u00e6r on fyrd hyra \u00a0\u00a0\u00a0\u00a0 f\u00e6rspell becwom,", "135": "oht inlende. \u00a0\u00a0\u00a0\u00a0 Egsan stodan,", "136": "w\u00e6lgryre weroda; \u00a0\u00a0\u00a0\u00a0 wr\u00e6cmon gebad", "137": "la\u00f0ne lastweard, \u00a0\u00a0\u00a0\u00a0 se \u00f0e him lange \u00e6r", "138": "e\u00f0elleasum \u00a0\u00a0\u00a0\u00a0 onnied gescraf,", "139": "wean witum f\u00e6st. \u00a0\u00a0\u00a0\u00a0 W\u00e6re ne gymdon,", "140": "\u00f0eah \u00fee se yldra cyning \u00a0\u00a0\u00a0\u00a0 \u00e6r ge...", "141": "\u00fea wear\u00f0 yrfeweard \u00a0\u00a0\u00a0\u00a0 ingefolca,", "142": "manna \u00e6fter ma\u00f0mum, \u00a0\u00a0\u00a0\u00a0 \u00fe\u00e6t he swa miceles ge\u00f0ah.", "143": "Ealles \u00fe\u00e6s forgeton \u00a0\u00a0\u00a0\u00a0 si\u00f0\u00f0an grame wurdon", "144": "Egypta cyn \u00a0\u00a0\u00a0\u00a0 <strong>ymbe</strong> antwig;", "145": "\u00f0a <strong>heo</strong> his m\u00e6gwinum \u00a0\u00a0\u00a0\u00a0 mor\u00f0or fremedon,", "146": "wroht berenedon, \u00a0\u00a0\u00a0\u00a0 w\u00e6re fr\u00e6ton.", "147": "W\u00e6ron hea\u00f0owylmas \u00a0\u00a0\u00a0\u00a0 heortan getenge,", "148": "mihtmod wera; \u00a0\u00a0\u00a0\u00a0 manum treowum", "149": "woldon hie \u00fe\u00e6t feorhlean \u00a0\u00a0\u00a0\u00a0 facne gyldan,", "150": "\u00fe\u00e6tte <strong>hie</strong> \u00fe\u00e6t d\u00e6gweorc \u00a0\u00a0\u00a0\u00a0 dreore gebohte,", "151": "Moyses leode, \u00a0\u00a0\u00a0\u00a0 \u00fe\u00e6r him mihtig god", "152": "on \u00f0am spildsi\u00f0e \u00a0\u00a0\u00a0\u00a0 spede forgefe.", "153": "\u00fea him eorla mod \u00a0\u00a0\u00a0\u00a0 ortrywe wear\u00f0", "154": "si\u00f0\u00f0an hie gesawon \u00a0\u00a0\u00a0\u00a0 of su\u00f0wegum", "155": "fyrd Faraonis \u00a0\u00a0\u00a0\u00a0 for\u00f0 ongangan,", "156": "oferholt wegan, \u00a0\u00a0\u00a0\u00a0 eored lixan,", "157": "(garas trymedon, \u00a0\u00a0\u00a0\u00a0 gu\u00f0 hwearfode,", "158": "blicon bordhreo\u00f0an, \u00a0\u00a0\u00a0\u00a0 byman sungon),", "159": "\u00feufas \u00feunian, \u00a0\u00a0\u00a0\u00a0 \u00feeod mearc tredan,", "160": "on hw\u00e6l", "161": "<strong>Hreopon</strong> herefugolas, \u00a0\u00a0\u00a0\u00a0 hilde gr\u00e6dige,", "162": "deawigfe\u00f0ere \u00a0\u00a0\u00a0\u00a0 ofer drihtneum,", "163": "wonn w\u00e6lceasega. \u00a0\u00a0\u00a0\u00a0 Wulfas sungon", "164": "atol \u00e6fenleo\u00f0 \u00a0\u00a0\u00a0\u00a0 \u00e6tes on wenan,", "165": "carleasan deor, \u00a0\u00a0\u00a0\u00a0 cwyldrof beodan", "166": "on la\u00f0ra last \u00a0\u00a0\u00a0\u00a0 leodm\u00e6gnes <strong>fyl.</strong>", "167": "Hreopon mearcweardas \u00a0\u00a0\u00a0\u00a0 middum nihtum,", "168": "fleah f\u00e6ge gast, \u00a0\u00a0\u00a0\u00a0 folc w\u00e6s geh\u00e6ged.", "169": "Hwilum of \u00feam werode \u00a0\u00a0\u00a0\u00a0 wlance \u00feegnas", "170": "m\u00e6ton milpa\u00f0as \u00a0\u00a0\u00a0\u00a0 meara bogum.", "171": "Him \u00fe\u00e6r segncyning \u00a0\u00a0\u00a0\u00a0 wi\u00f0 \u00feone segn foran,", "172": "manna \u00feengel, \u00a0\u00a0\u00a0\u00a0 mearc\u00fereate rad;", "173": "gu\u00f0weard gumena \u00a0\u00a0\u00a0\u00a0 grimhelm gespeon,", "174": "cyning cinberge, \u00a0\u00a0\u00a0\u00a0 (cumbol lixton),", "175": "wiges on wenum, \u00a0\u00a0\u00a0\u00a0 w\u00e6lhlencan <strong>sceoc,</strong>", "176": "het his hereciste \u00a0\u00a0\u00a0\u00a0 healdan georne", "177": "f\u00e6st <strong>fyrdgetrum.</strong> \u00a0\u00a0\u00a0\u00a0 Freond <strong>onsegon</strong>", "178": "la\u00f0um eagan \u00a0\u00a0\u00a0\u00a0 landmanna cyme.", "179": "Ymb hine w\u00e6gon \u00a0\u00a0\u00a0\u00a0 wigend unforhte,", "180": "hare <strong>heorowulfas</strong> \u00a0\u00a0\u00a0\u00a0 hilde gretton,", "181": "\u00feurstige \u00fer\u00e6cwiges, \u00a0\u00a0\u00a0\u00a0 \u00feeodenholde.", "182": "H\u00e6fde him alesen \u00a0\u00a0\u00a0\u00a0 leoda duge\u00f0e", "183": "tireadigra \u00a0\u00a0\u00a0\u00a0 twa \u00feusendo,", "184": "\u00fe\u00e6t w\u00e6ron cyningas \u00a0\u00a0\u00a0\u00a0 and cneowmagas,", "185": "on \u00fe\u00e6t eade riht, \u00a0\u00a0\u00a0\u00a0 \u00e6\u00f0elum deore.", "186": "For\u00f0on anra gehwilc \u00a0\u00a0\u00a0\u00a0 ut al\u00e6dde", "187": "w\u00e6pnedcynnes, \u00a0\u00a0\u00a0\u00a0 wigan \u00e6ghwilcne", "188": "\u00feara \u00fee he on \u00f0am fyrste \u00a0\u00a0\u00a0\u00a0 findan mihte.", "189": "W\u00e6ron ingemen \u00a0\u00a0\u00a0\u00a0 ealle \u00e6tg\u00e6dere,", "190": "cyningas on cor\u00f0re. \u00a0\u00a0\u00a0\u00a0 Cu\u00f0 oft gebad", "191": "horn on heape \u00a0\u00a0\u00a0\u00a0 to hw\u00e6s h\u00e6gstealdmen,", "192": "gu\u00f0\u00fereat gumena, \u00a0\u00a0\u00a0\u00a0 gearwe b\u00e6ron.", "193": "Swa \u00fe\u00e6r eorp werod, \u00a0\u00a0\u00a0\u00a0 ecan l\u00e6ddon,", "194": "la\u00f0 \u00e6fter la\u00f0um, \u00a0\u00a0\u00a0\u00a0 leodm\u00e6gnes worn,", "195": "\u00feusendm\u00e6lum; \u00a0\u00a0\u00a0\u00a0 \u00feider w\u00e6ron fuse.", "196": "H\u00e6fdon hie gemynted \u00a0\u00a0\u00a0\u00a0 to \u00feam m\u00e6genheapum", "197": "to \u00feam \u00e6rd\u00e6ge \u00a0\u00a0\u00a0\u00a0 Israhela cynn", "198": "billum abreotan \u00a0\u00a0\u00a0\u00a0 on hyra bro\u00f0orgyld.", "199": "For\u00feon w\u00e6s in wicum \u00a0\u00a0\u00a0\u00a0 wop up ahafen,", "200": "atol \u00e6fenleo\u00f0, \u00a0\u00a0\u00a0\u00a0 egesan stodon,", "201": "weredon w\u00e6lnet, \u00a0\u00a0\u00a0\u00a0 \u00fea se woma cwom.", "202": "Flugon frecne spel, \u00a0\u00a0\u00a0\u00a0 feond w\u00e6s anmod,", "203": "werud w\u00e6s wigblac, \u00a0\u00a0\u00a0\u00a0 o\u00f0\u00fe\u00e6t wlance forsceaf", "204": "mihtig engel, \u00a0\u00a0\u00a0\u00a0 se \u00f0a menigeo beheold,", "205": "\u00fe\u00e6t \u00fe\u00e6r gela\u00f0e mid him \u00a0\u00a0\u00a0\u00a0 leng ne mihton", "206": "geseon tosomne; \u00a0\u00a0\u00a0\u00a0 si\u00f0 w\u00e6s ged\u00e6led.", "207": "H\u00e6fde nydfara \u00a0\u00a0\u00a0\u00a0 nihtlangne fyrst,", "208": "\u00feeah \u00f0e him on healfa gehwam \u00a0\u00a0\u00a0\u00a0 hettend seomedon,", "209": "m\u00e6gen o\u00f0\u00f0e merestream; \u00a0\u00a0\u00a0\u00a0 nahton maran hwyrft.", "210": "W\u00e6ron orwenan \u00a0\u00a0\u00a0\u00a0 e\u00f0elrihtes,", "211": "s\u00e6ton \u00e6fter beorgum \u00a0\u00a0\u00a0\u00a0 in blacum reafum,", "212": "wean on wenum; \u00a0\u00a0\u00a0\u00a0 w\u00e6ccende bad", "213": "eall seo sibgedriht \u00a0\u00a0\u00a0\u00a0 somod \u00e6tg\u00e6dere", "214": "maran m\u00e6genes, \u00a0\u00a0\u00a0\u00a0 o\u00f0 Moyses bebead", "215": "eorlas on uhttid \u00a0\u00a0\u00a0\u00a0 \u00e6rnum <strong>bemum</strong>", "216": "folc somnigean, \u00a0\u00a0\u00a0\u00a0 frecan arisan,", "217": "habban heora hlencan, \u00a0\u00a0\u00a0\u00a0 hycgan on ellen,", "218": "beran beorht searo, \u00a0\u00a0\u00a0\u00a0 beacnum cigean", "219": "sweot sande near. \u00a0\u00a0\u00a0\u00a0 Snelle gemundon", "220": "weardas wigleo\u00f0, \u00a0\u00a0\u00a0\u00a0 werod w\u00e6s gefysed,", "221": "brudon ofer burgum, \u00a0\u00a0\u00a0\u00a0 (byman gehyrdon),", "222": "flotan feldhusum, \u00a0\u00a0\u00a0\u00a0 fyrd w\u00e6s on ofste.", "223": "Si\u00f0\u00f0an hie getealdon \u00a0\u00a0\u00a0\u00a0 wi\u00f0 \u00feam teonhete", "224": "on \u00feam for\u00f0herge \u00a0\u00a0\u00a0\u00a0 fe\u00f0an twelfe", "225": "<strong>moderofra;</strong> \u00a0\u00a0\u00a0\u00a0 m\u00e6gen w\u00e6s onhrered.", "226": "W\u00e6s on anra gehwam \u00a0\u00a0\u00a0\u00a0 \u00e6\u00f0elan cynnes", "227": "alesen under lindum \u00a0\u00a0\u00a0\u00a0 leoda dugu\u00f0e", "228": "on folcget\u00e6l \u00a0\u00a0\u00a0\u00a0 fiftig cista;", "229": "h\u00e6fde cista gehwilc \u00a0\u00a0\u00a0\u00a0 cu\u00f0es werodes", "230": "garberendra, \u00a0\u00a0\u00a0\u00a0 gu\u00f0fremmendra,", "231": "<em>X</em> hund geteled, \u00a0\u00a0\u00a0\u00a0 tireadigra.", "232": "\u00fe\u00e6t w\u00e6s wiglic werod; \u00a0\u00a0\u00a0\u00a0 <strong>wace</strong> ne gretton", "233": "in \u00fe\u00e6t rincget\u00e6l \u00a0\u00a0\u00a0\u00a0 r\u00e6swan herges,", "234": "\u00fea \u00fee for geogu\u00f0e \u00a0\u00a0\u00a0\u00a0 gyt ne mihton", "235": "under bordhreo\u00f0an \u00a0\u00a0\u00a0\u00a0 breostnet wera", "236": "wi\u00f0 flane feond \u00a0\u00a0\u00a0\u00a0 folmum werigean,", "237": "ne him bealubenne \u00a0\u00a0\u00a0\u00a0 gebiden h\u00e6fdon", "238": "ofer linde l\u00e6rig, \u00a0\u00a0\u00a0\u00a0 licwunde swor,", "239": "gylpplegan gares. \u00a0\u00a0\u00a0\u00a0 Gamele ne moston,", "240": "hare hea\u00f0orincas, \u00a0\u00a0\u00a0\u00a0 hilde on\u00feeon,", "241": "gif him modheapum \u00a0\u00a0\u00a0\u00a0 m\u00e6gen swi\u00f0rade,", "242": "ac hie be w\u00e6stmum \u00a0\u00a0\u00a0\u00a0 <strong>on</strong> wig curon,", "243": "hu in leodscipe \u00a0\u00a0\u00a0\u00a0 l\u00e6stan wolde", "244": "mod mid aran, \u00a0\u00a0\u00a0\u00a0 eac \u00fean m\u00e6gnes cr\u00e6ft,", "245": "garbeames feng.", "246": "\u00fea w\u00e6s handrofra \u00a0\u00a0\u00a0\u00a0 here \u00e6tg\u00e6dere,", "247": "fus for\u00f0wegas. \u00a0\u00a0\u00a0\u00a0 Fana up <strong>gerad,</strong>", "248": "beama beorhtost; \u00a0\u00a0\u00a0\u00a0 <strong>bidon</strong> ealle \u00fea gen", "249": "hwonne si\u00f0boda \u00a0\u00a0\u00a0\u00a0 s\u00e6streamum neah", "250": "leoht ofer lindum \u00a0\u00a0\u00a0\u00a0 lyftedoras br\u00e6c.", "251": "Ahleop \u00fea for h\u00e6le\u00f0um \u00a0\u00a0\u00a0\u00a0 hildecalla,", "252": "bald beohata, \u00a0\u00a0\u00a0\u00a0 bord up ahof,", "253": "heht \u00fea folctogan \u00a0\u00a0\u00a0\u00a0 fyrde gestillan,", "254": "\u00feenden modiges me\u00f0el \u00a0\u00a0\u00a0\u00a0 monige gehyrdon.", "255": "Wolde reordigean \u00a0\u00a0\u00a0\u00a0 rices hyrde", "256": "ofer hereciste \u00a0\u00a0\u00a0\u00a0 halgan stefne,", "257": "werodes wisa \u00a0\u00a0\u00a0\u00a0 wur\u00f0myndum spr\u00e6c:", "258": "\"Ne beo\u00f0 ge \u00fey forhtran, \u00a0\u00a0\u00a0\u00a0 \u00feeah \u00fee Faraon brohte", "259": "sweordwigendra \u00a0\u00a0\u00a0\u00a0 side hergas,", "260": "eorla unrim! \u00a0\u00a0\u00a0\u00a0 Him eallum wile", "261": "mihtig drihten \u00a0\u00a0\u00a0\u00a0 \u00feurh mine hand", "262": "to d\u00e6ge \u00feissum \u00a0\u00a0\u00a0\u00a0 d\u00e6dlean gyfan,", "263": "\u00fe\u00e6t hie lifigende \u00a0\u00a0\u00a0\u00a0 leng ne moton", "264": "\u00e6gnian mid yrm\u00f0um \u00a0\u00a0\u00a0\u00a0 Israhela cyn.", "265": "Ne willa\u00f0 eow andr\u00e6dan \u00a0\u00a0\u00a0\u00a0 deade fe\u00f0an,", "266": "f\u00e6ge ferh\u00f0locan, \u00a0\u00a0\u00a0\u00a0 fyrst is \u00e6t ende", "267": "l\u00e6nes lifes. \u00a0\u00a0\u00a0\u00a0 Eow is lar godes", "268": "abroden of breostum. \u00a0\u00a0\u00a0\u00a0 Ic on beteran r\u00e6d,", "269": "\u00fe\u00e6t ge gewur\u00f0ien \u00a0\u00a0\u00a0\u00a0 wuldres aldor,", "270": "and eow liffrean \u00a0\u00a0\u00a0\u00a0 lissa bidde,", "271": "sigora gesynto, \u00a0\u00a0\u00a0\u00a0 \u00fe\u00e6r ge si\u00f0ien.", "272": "\u00feis is se ecea \u00a0\u00a0\u00a0\u00a0 Abrahames god,", "273": "frumsceafta frea, \u00a0\u00a0\u00a0\u00a0 se \u00f0as fyrd were\u00f0,", "274": "modig and m\u00e6genrof, \u00a0\u00a0\u00a0\u00a0 mid \u00fe\u00e6re miclan hand.\"", "275": "Hof \u00f0a for hergum \u00a0\u00a0\u00a0\u00a0 hlude stefne", "276": "lifigendra <strong>leod,</strong> \u00a0\u00a0\u00a0\u00a0 \u00fea he to leodum spr\u00e6c:", "277": "\"Hw\u00e6t, ge nu eagum to \u00a0\u00a0\u00a0\u00a0 on locia\u00f0,", "278": "folca leofost, \u00a0\u00a0\u00a0\u00a0 f\u00e6rwundra sum,", "279": "hu ic sylfa sloh \u00a0\u00a0\u00a0\u00a0 and \u00feeos swi\u00f0re hand", "280": "grene tacne \u00a0\u00a0\u00a0\u00a0 garsecges deop.", "281": "Y\u00f0 up f\u00e6re\u00f0, \u00a0\u00a0\u00a0\u00a0 ofstum wyrce\u00f0", "282": "w\u00e6ter <strong>wealf\u00e6sten.</strong> \u00a0\u00a0\u00a0\u00a0 Wegas syndon dryge,", "283": "haswe herestr\u00e6ta, \u00a0\u00a0\u00a0\u00a0 holm gerymed,", "284": "ealde sta\u00f0olas, \u00a0\u00a0\u00a0\u00a0 \u00fea ic \u00e6r ne gefr\u00e6gn", "285": "ofer middangeard \u00a0\u00a0\u00a0\u00a0 men geferan,", "286": "fage feldas, \u00a0\u00a0\u00a0\u00a0 \u00fea for\u00f0 heonon", "287": "in ece <strong>tid</strong> \u00a0\u00a0\u00a0\u00a0 y\u00f0e \u00feeahton,", "288": "s\u00e6lde s\u00e6grundas. \u00a0\u00a0\u00a0\u00a0 Su\u00f0wind fornam", "289": "b\u00e6\u00f0weges bl\u00e6st, \u00a0\u00a0\u00a0\u00a0 <strong>brim</strong> is areafod,", "290": "sand s\u00e6cir <strong>spaw.</strong> \u00a0\u00a0\u00a0\u00a0 Ic wat so\u00f0 gere", "291": "\u00fe\u00e6t eow mihtig god \u00a0\u00a0\u00a0\u00a0 miltse gecy\u00f0de,", "292": "eorlas \u00e6rglade. \u00a0\u00a0\u00a0\u00a0 Ofest is selost", "293": "\u00fe\u00e6t ge of feonda \u00a0\u00a0\u00a0\u00a0 f\u00e6\u00f0me weor\u00f0en,", "294": "nu se agend \u00a0\u00a0\u00a0\u00a0 up ar\u00e6rde", "295": "reade streamas \u00a0\u00a0\u00a0\u00a0 in randgebeorh.", "296": "Syndon \u00fea foreweallas \u00a0\u00a0\u00a0\u00a0 f\u00e6gre gestepte,", "297": "wr\u00e6tlicu w\u00e6gfaru, \u00a0\u00a0\u00a0\u00a0 o\u00f0 wolcna hrof.\"", "298": "\u00e6fter \u00feam wordum \u00a0\u00a0\u00a0\u00a0 werod eall aras,", "299": "modigra m\u00e6gen. \u00a0\u00a0\u00a0\u00a0 Mere stille bad.", "300": "Hofon herecyste \u00a0\u00a0\u00a0\u00a0 hwite linde,", "301": "segnas on sande. \u00a0\u00a0\u00a0\u00a0 S\u00e6weall astah,", "302": "uplang gestod \u00a0\u00a0\u00a0\u00a0 wi\u00f0 Israhelum", "303": "and\u00e6gne fyrst. \u00a0\u00a0\u00a0\u00a0 W\u00e6s seo eorla gedriht", "304": "anes modes,", "305": "f\u00e6stum f\u00e6\u00f0mum \u00a0\u00a0\u00a0\u00a0 freo\u00f0ow\u00e6re heold.", "306": "Nalles hige gehyrdon \u00a0\u00a0\u00a0\u00a0 haliges lare,", "307": "si\u00f0\u00f0an leofes leo\u00fe \u00a0\u00a0\u00a0\u00a0 l\u00e6ste near", "308": "sweg swi\u00f0rode \u00a0\u00a0\u00a0\u00a0 and sances bland.", "309": "\u00fea \u00fe\u00e6t feor\u00f0e cyn \u00a0\u00a0\u00a0\u00a0 fyrmest eode,", "310": "wod on w\u00e6gstream, \u00a0\u00a0\u00a0\u00a0 wigan on heape,", "311": "ofer grenne grund, \u00a0\u00a0\u00a0\u00a0 Iudisc fe\u00f0a", "312": "<strong>on</strong> orette \u00a0\u00a0\u00a0\u00a0 <strong>on</strong> uncu\u00f0 gelad", "313": "for his m\u00e6gwinum. \u00a0\u00a0\u00a0\u00a0 Swa him mihtig god", "314": "\u00fe\u00e6s d\u00e6gweorces \u00a0\u00a0\u00a0\u00a0 deop lean forgeald,", "315": "si\u00f0\u00f0an him ges\u00e6lde \u00a0\u00a0\u00a0\u00a0 sigorworca hre\u00f0,", "316": "\u00fe\u00e6t he ealdordom \u00a0\u00a0\u00a0\u00a0 agan sceolde", "317": "ofer cynericu, \u00a0\u00a0\u00a0\u00a0 cneowmaga bl\u00e6d.", "318": "H\u00e6fdon him to segne, \u00a0\u00a0\u00a0\u00a0 \u00fea hie on sund stigon,", "319": "ofer bordhreo\u00f0an \u00a0\u00a0\u00a0\u00a0 beacen ar\u00e6red", "320": "in \u00feam garheape, \u00a0\u00a0\u00a0\u00a0 gyldenne <strong>leon,</strong>", "321": "drihtfolca m\u00e6st, \u00a0\u00a0\u00a0\u00a0 deora cenost.", "322": "Be \u00feam herewisan \u00a0\u00a0\u00a0\u00a0 hyn\u00f0o ne woldon", "323": "be him lifigendum \u00a0\u00a0\u00a0\u00a0 lange \u00feolian,", "324": "\u00feonne hie to gu\u00f0e \u00a0\u00a0\u00a0\u00a0 garwudu r\u00e6rdon", "325": "\u00f0eoda \u00e6nigre. \u00a0\u00a0\u00a0\u00a0 <strong>\u00feracu</strong> w\u00e6s on ore,", "326": "heard handplega, \u00a0\u00a0\u00a0\u00a0 h\u00e6gsteald modige", "327": "w\u00e6pna w\u00e6lslihtes, \u00a0\u00a0\u00a0\u00a0 wigend unforhte,", "328": "bilswa\u00f0u blodige, \u00a0\u00a0\u00a0\u00a0 beadum\u00e6gnes r\u00e6s,", "329": "grimhelma gegrind, \u00a0\u00a0\u00a0\u00a0 \u00fe\u00e6r Iudas for.", "330": "\u00e6fter \u00fe\u00e6re fyrde \u00a0\u00a0\u00a0\u00a0 flota modgade,", "331": "Rubenes sunu. \u00a0\u00a0\u00a0\u00a0 Randas b\u00e6ron", "332": "s\u00e6wicingas \u00a0\u00a0\u00a0\u00a0 ofer sealtne mersc,", "333": "<strong>manna</strong> menio; \u00a0\u00a0\u00a0\u00a0 micel angetrum", "334": "eode unforht. \u00a0\u00a0\u00a0\u00a0 He his ealdordom", "335": "synnum aswefede, \u00a0\u00a0\u00a0\u00a0 \u00fe\u00e6t he si\u00f0or for", "336": "on leofes last. \u00a0\u00a0\u00a0\u00a0 Him on leodsceare", "337": "frumbearnes riht \u00a0\u00a0\u00a0\u00a0 freobro\u00f0or o\u00f0\u00feah,", "338": "ead and \u00e6\u00f0elo; \u00a0\u00a0\u00a0\u00a0 he w\u00e6s gearu swa \u00feeah.", "339": "\u00fe\u00e6r <strong>for\u00f0</strong> \u00e6fter him \u00a0\u00a0\u00a0\u00a0 folca \u00fery\u00f0um", "340": "sunu Simeones \u00a0\u00a0\u00a0\u00a0 sweotum comon;", "341": "\u00feridde \u00feeodm\u00e6gen \u00a0\u00a0\u00a0\u00a0 (\u00feufas wundon", "342": "ofer garfare) \u00a0\u00a0\u00a0\u00a0 gu\u00f0cyste on\u00ferang", "343": "deawig sceaftum. \u00a0\u00a0\u00a0\u00a0 D\u00e6gwoma becwom", "344": "ofer <strong>garsecge,</strong> \u00a0\u00a0\u00a0\u00a0 godes beacna sum,", "345": "morgen m\u00e6retorht; \u00a0\u00a0\u00a0\u00a0 m\u00e6gen for\u00f0 gewat.", "346": "\u00fea \u00fe\u00e6r folcm\u00e6gen \u00a0\u00a0\u00a0\u00a0 for \u00e6fter o\u00f0rum,", "347": "isernhergum. \u00a0\u00a0\u00a0\u00a0 An wisode", "348": "m\u00e6gen\u00ferymmum m\u00e6st, \u00a0\u00a0\u00a0\u00a0 \u00fey he m\u00e6re wear\u00f0,", "349": "on for\u00f0wegas \u00a0\u00a0\u00a0\u00a0 folc \u00e6fter wolcnum,", "350": "cynn \u00e6fter cynne. \u00a0\u00a0\u00a0\u00a0 Cu\u00f0e \u00e6ghwilc", "351": "m\u00e6gburga riht, \u00a0\u00a0\u00a0\u00a0 swa him Moises bead,", "352": "eorla \u00e6\u00f0elo. \u00a0\u00a0\u00a0\u00a0 Him w\u00e6s an f\u00e6der,", "353": "leof leodfruma, \u00a0\u00a0\u00a0\u00a0 landriht ge\u00feah,", "354": "frod on ferh\u00f0e, \u00a0\u00a0\u00a0\u00a0 freomagum leof.", "355": "Cende cneowsibbe \u00a0\u00a0\u00a0\u00a0 cenra manna", "356": "heahf\u00e6dera sum, \u00a0\u00a0\u00a0\u00a0 halige \u00feeode,", "357": "Israela cyn, \u00a0\u00a0\u00a0\u00a0 onriht godes,", "358": "swa \u00fe\u00e6t or\u00feancum \u00a0\u00a0\u00a0\u00a0 ealde recca\u00f0", "359": "\u00fea \u00fee m\u00e6gburge \u00a0\u00a0\u00a0\u00a0 m\u00e6st gefrunon,", "360": "frumcyn feora, \u00a0\u00a0\u00a0\u00a0 f\u00e6der\u00e6\u00f0elo gehw\u00e6s.", "361": "Niwe flodas \u00a0\u00a0\u00a0\u00a0 Noe oferla\u00f0,", "362": "\u00ferymf\u00e6st \u00feeoden, \u00a0\u00a0\u00a0\u00a0 mid his \u00ferim sunum,", "363": "\u00feone deopestan \u00a0\u00a0\u00a0\u00a0 <strong>drencefloda</strong>", "364": "\u00feara \u00f0e gewurde \u00a0\u00a0\u00a0\u00a0 on woruldrice.", "365": "H\u00e6fde him on hre\u00f0re \u00a0\u00a0\u00a0\u00a0 halige treowa;", "366": "for\u00feon he gel\u00e6dde \u00a0\u00a0\u00a0\u00a0 ofer lagustreamas", "367": "ma\u00f0mhorda m\u00e6st, \u00a0\u00a0\u00a0\u00a0 mine <strong>gefr\u00e6ge.</strong>", "368": "On feorhgebeorh \u00a0\u00a0\u00a0\u00a0 foldan h\u00e6fde", "369": "eallum eor\u00f0cynne \u00a0\u00a0\u00a0\u00a0 ece lafe,", "370": "frumcneow <strong>gehw\u00e6s,</strong> \u00a0\u00a0\u00a0\u00a0 f\u00e6der and moder", "371": "tuddorteondra, \u00a0\u00a0\u00a0\u00a0 geteled rime", "372": "mismicelra \u00a0\u00a0\u00a0\u00a0 \u00feonne men cunnon,", "373": "snottor s\u00e6leoda. \u00a0\u00a0\u00a0\u00a0 Eac \u00feon s\u00e6da gehwilc", "374": "on bearm scipes \u00a0\u00a0\u00a0\u00a0 beornas feredon,", "375": "\u00feara \u00fee under \u00a0\u00a0\u00a0\u00a0 heofonum h\u00e6le\u00f0 bryttiga\u00f0.", "376": "Swa \u00fe\u00e6t wise men \u00a0\u00a0\u00a0\u00a0 wordum secga\u00f0", "377": "\u00fe\u00e6t from Noe \u00a0\u00a0\u00a0\u00a0 nigo\u00f0a w\u00e6re", "378": "f\u00e6der Abrahames \u00a0\u00a0\u00a0\u00a0 on folctale.", "379": "\u00fe\u00e6t is se Abraham \u00a0\u00a0\u00a0\u00a0 se him engla god", "380": "naman niwan asceop; \u00a0\u00a0\u00a0\u00a0 eac \u00feon neah and feor", "381": "halige heapas \u00a0\u00a0\u00a0\u00a0 in gehyld bebead,", "382": "wer\u00feeoda geweald; \u00a0\u00a0\u00a0\u00a0 he on wr\u00e6ce lifde.", "383": "Si\u00f0\u00f0an he gel\u00e6dde \u00a0\u00a0\u00a0\u00a0 leofost feora", "384": "haliges h\u00e6sum; \u00a0\u00a0\u00a0\u00a0 heahlond stigon", "385": "sibgemagas, \u00a0\u00a0\u00a0\u00a0 on Seone beorh.", "386": "W\u00e6re hie \u00fe\u00e6r fundon, \u00a0\u00a0\u00a0\u00a0 wuldor gesawon,", "387": "halige heahtreowe, \u00a0\u00a0\u00a0\u00a0 swa h\u00e6le\u00f0 gefrunon.", "388": "\u00fe\u00e6r eft se snottra \u00a0\u00a0\u00a0\u00a0 sunu Dauides,", "389": "wuldorf\u00e6st cyning, \u00a0\u00a0\u00a0\u00a0 witgan larum", "390": "getimbrede \u00a0\u00a0\u00a0\u00a0 tempel gode,", "391": "<strong>alh</strong> haligne, \u00a0\u00a0\u00a0\u00a0 eor\u00f0cyninga", "392": "se wisesta \u00a0\u00a0\u00a0\u00a0 on woruldrice,", "393": "heahst and haligost, \u00a0\u00a0\u00a0\u00a0 h\u00e6le\u00f0um gefr\u00e6gost,", "394": "m\u00e6st and m\u00e6rost, \u00a0\u00a0\u00a0\u00a0 \u00feara \u00fee manna bearn,", "395": "fira \u00e6fter foldan, \u00a0\u00a0\u00a0\u00a0 folmum geworhte.", "396": "To \u00feam me\u00f0elstede \u00a0\u00a0\u00a0\u00a0 magan gel\u00e6dde", "397": "Abraham Isaac. \u00a0\u00a0\u00a0\u00a0 Adfyr onbran;", "398": "fyrst ferh\u00f0bana \u00a0\u00a0\u00a0\u00a0 no \u00fey <strong>f\u00e6genra</strong> w\u00e6s.", "399": "Wolde \u00feone lastweard \u00a0\u00a0\u00a0\u00a0 lige gesyllan,", "400": "in b\u00e6lblyse \u00a0\u00a0\u00a0\u00a0 beorna selost,", "401": "his sw\u00e6sne sunu \u00a0\u00a0\u00a0\u00a0 to sigetibre,", "402": "angan ofer eor\u00f0an \u00a0\u00a0\u00a0\u00a0 yrfelafe,", "403": "feores frofre, \u00a0\u00a0\u00a0\u00a0 \u00f0a he swa for\u00f0 gebad,", "404": "leodum to lafe, \u00a0\u00a0\u00a0\u00a0 langsumne hiht.", "405": "He \u00fe\u00e6t gecy\u00f0de, \u00a0\u00a0\u00a0\u00a0 \u00fea he \u00feone cniht genam", "406": "f\u00e6ste mid folmum, \u00a0\u00a0\u00a0\u00a0 folccu\u00f0 geteag", "407": "ealde lafe, \u00a0\u00a0\u00a0\u00a0 (ecg grymetode),", "408": "\u00fe\u00e6t he him lifdagas \u00a0\u00a0\u00a0\u00a0 leofran ne wisse", "409": "\u00feonne he hyrde \u00a0\u00a0\u00a0\u00a0 heofoncyninge.", "410": "Up ar\u00e6mde \u00a0\u00a0\u00a0\u00a0 <strong>Abraham</strong> <strong>\u00fea;</strong>", "411": "se eorl wolde slean \u00a0\u00a0\u00a0\u00a0 eaferan sinne", "412": "unweaxenne, \u00a0\u00a0\u00a0\u00a0 <strong>ecgum</strong> reodan", "413": "magan mid mece, \u00a0\u00a0\u00a0\u00a0 gif hine <strong>metod</strong> lete.", "414": "Ne wolde him beorht f\u00e6der \u00a0\u00a0\u00a0\u00a0 bearn \u00e6tniman,", "415": "halig tiber, \u00a0\u00a0\u00a0\u00a0 ac mid handa befeng.", "416": "\u00fea him styran cwom \u00a0\u00a0\u00a0\u00a0 stefn of heofonum,", "417": "wuldres hleo\u00f0or, \u00a0\u00a0\u00a0\u00a0 word \u00e6fter spr\u00e6c:", "418": "\"Ne sleh \u00feu, Abraham, \u00a0\u00a0\u00a0\u00a0 \u00fein agen bearn,", "419": "sunu mid sweorde! \u00a0\u00a0\u00a0\u00a0 So\u00f0 is gecy\u00f0ed,", "420": "nu \u00fein cunnode \u00a0\u00a0\u00a0\u00a0 cyning alwihta,", "421": "\u00fe\u00e6t \u00feu wi\u00f0 waldend \u00a0\u00a0\u00a0\u00a0 w\u00e6re heolde,", "422": "f\u00e6ste treowe, \u00a0\u00a0\u00a0\u00a0 seo \u00fee freo\u00f0o sceal", "423": "in lifdagum \u00a0\u00a0\u00a0\u00a0 lengest weor\u00f0an,", "424": "awa to aldre \u00a0\u00a0\u00a0\u00a0 unswiciendo.", "425": "Hu \u00feearf mannes sunu \u00a0\u00a0\u00a0\u00a0 maran treowe?", "426": "Ne behwylfan m\u00e6g \u00a0\u00a0\u00a0\u00a0 heofon and eor\u00f0e", "427": "his wuldres word, \u00a0\u00a0\u00a0\u00a0 widdra and siddra", "428": "\u00feonne bef\u00e6\u00f0man m\u00e6ge \u00a0\u00a0\u00a0\u00a0 foldan sceattas,", "429": "eor\u00f0an ymbhwyrft \u00a0\u00a0\u00a0\u00a0 and uprodor,", "430": "garsecges gin \u00a0\u00a0\u00a0\u00a0 and \u00feeos geomre lyft.", "431": "<strong>He</strong> a\u00f0 swere\u00f0, \u00a0\u00a0\u00a0\u00a0 engla \u00feeoden,", "432": "wyrda waldend \u00a0\u00a0\u00a0\u00a0 and wereda god,", "433": "so\u00f0f\u00e6st sigora, \u00a0\u00a0\u00a0\u00a0 \u00feurh his sylfes lif,", "434": "\u00fe\u00e6t \u00feines cynnes \u00a0\u00a0\u00a0\u00a0 and cneowmaga,", "435": "randwiggendra, \u00a0\u00a0\u00a0\u00a0 rim ne cunnon,", "436": "yldo ofer eor\u00f0an, \u00a0\u00a0\u00a0\u00a0 ealle cr\u00e6fte", "437": "to gesecgenne \u00a0\u00a0\u00a0\u00a0 so\u00f0um wordum,", "438": "nym\u00f0e hwylc \u00fe\u00e6s snottor \u00a0\u00a0\u00a0\u00a0 in sefan weor\u00f0e", "439": "\u00fe\u00e6t he ana m\u00e6ge \u00a0\u00a0\u00a0\u00a0 ealle geriman", "440": "stanas on eor\u00f0an, \u00a0\u00a0\u00a0\u00a0 steorran on heofonum,", "441": "s\u00e6beorga <strong>sand,</strong> \u00a0\u00a0\u00a0\u00a0 sealte y\u00f0a;", "442": "ac hie gesitta\u00f0 \u00a0\u00a0\u00a0\u00a0 be s\u00e6m tweonum", "443": "o\u00f0 Egipte \u00a0\u00a0\u00a0\u00a0 inca\u00f0eode", "444": "land Cananea, \u00a0\u00a0\u00a0\u00a0 leode \u00feine,", "445": "freobearn f\u00e6der, \u00a0\u00a0\u00a0\u00a0 folca selost.\"", "446": "Folc w\u00e6s af\u00e6red, \u00a0\u00a0\u00a0\u00a0 flodegsa becwom", "447": "gastas geomre, \u00a0\u00a0\u00a0\u00a0 geofon dea\u00f0e hweop.", "448": "W\u00e6ron beorhhli\u00f0u \u00a0\u00a0\u00a0\u00a0 blode bestemed,", "449": "holm heolfre spaw, \u00a0\u00a0\u00a0\u00a0 hream w\u00e6s on y\u00f0um,", "450": "w\u00e6ter w\u00e6pna ful, \u00a0\u00a0\u00a0\u00a0 w\u00e6lmist astah.", "451": "W\u00e6ron Egypte \u00a0\u00a0\u00a0\u00a0 eft oncyrde,", "452": "flugon forhtigende, \u00a0\u00a0\u00a0\u00a0 f\u00e6r ongeton,", "453": "woldon hereblea\u00f0e \u00a0\u00a0\u00a0\u00a0 hamas findan,", "454": "gylp wear\u00f0 gnornra. \u00a0\u00a0\u00a0\u00a0 Him ongen genap", "455": "atol y\u00f0a gewealc, \u00a0\u00a0\u00a0\u00a0 ne \u00f0\u00e6r \u00e6nig becwom", "456": "herges to hame, \u00a0\u00a0\u00a0\u00a0 ac behindan beleac", "457": "wyrd mid w\u00e6ge. \u00a0\u00a0\u00a0\u00a0 \u00fe\u00e6r \u00e6r wegas lagon,", "458": "mere modgode, \u00a0\u00a0\u00a0\u00a0 m\u00e6gen w\u00e6s adrenced.", "459": "Streamas stodon, \u00a0\u00a0\u00a0\u00a0 storm up gewat", "460": "heah to heofonum, \u00a0\u00a0\u00a0\u00a0 herewopa m\u00e6st.", "461": "La\u00f0e cyrmdon, \u00a0\u00a0\u00a0\u00a0 (lyft up geswearc),", "462": "f\u00e6gum st\u00e6fnum, \u00a0\u00a0\u00a0\u00a0 flod blod gewod.", "463": "Randbyrig w\u00e6ron rofene, \u00a0\u00a0\u00a0\u00a0 rodor swipode", "464": "meredea\u00f0a m\u00e6st, \u00a0\u00a0\u00a0\u00a0 modige swulton,", "465": "cyningas on cor\u00f0re, \u00a0\u00a0\u00a0\u00a0 cyre swi\u00f0rode", "466": "s\u00e6s \u00e6t ende. \u00a0\u00a0\u00a0\u00a0 Wigbord scinon", "467": "heah ofer h\u00e6le\u00f0um, \u00a0\u00a0\u00a0\u00a0 holmweall astah,", "468": "merestream modig. \u00a0\u00a0\u00a0\u00a0 M\u00e6gen w\u00e6s on cwealme", "469": "f\u00e6ste gefeterod, \u00a0\u00a0\u00a0\u00a0 for\u00f0ganges <strong>weg</strong>", "470": "searwum \u00e6s\u00e6led, \u00a0\u00a0\u00a0\u00a0 sand <strong>basnodon,</strong>", "471": "witodre fyrde, \u00a0\u00a0\u00a0\u00a0 hwonne wa\u00f0ema stream,", "472": "sincalda s\u00e6, \u00a0\u00a0\u00a0\u00a0 sealtum y\u00f0um", "473": "\u00e6flastum gewuna \u00a0\u00a0\u00a0\u00a0 ece sta\u00f0ulas,", "474": "nacud nydboda, \u00a0\u00a0\u00a0\u00a0 neosan come,", "475": "fah fe\u00f0egast, \u00a0\u00a0\u00a0\u00a0 se \u00f0e feondum geneop.", "476": "W\u00e6s seo h\u00e6wene lyft \u00a0\u00a0\u00a0\u00a0 heolfre geblanden,", "477": "brim berstende \u00a0\u00a0\u00a0\u00a0 blodegesan hweop,", "478": "s\u00e6manna si\u00f0, \u00a0\u00a0\u00a0\u00a0 o\u00f0\u00fe\u00e6t so\u00f0 metod", "479": "\u00feurh Moyses hand \u00a0\u00a0\u00a0\u00a0 modge rymde,", "480": "wide w\u00e6\u00f0de, \u00a0\u00a0\u00a0\u00a0 w\u00e6lf\u00e6\u00f0mum sweop.", "481": "Flod famgode, \u00a0\u00a0\u00a0\u00a0 f\u00e6ge crungon,", "482": "lagu land gefeol, \u00a0\u00a0\u00a0\u00a0 lyft w\u00e6s onhrered,", "483": "wicon weallf\u00e6sten, \u00a0\u00a0\u00a0\u00a0 w\u00e6gas burston,", "484": "multon meretorras, \u00a0\u00a0\u00a0\u00a0 \u00fea se mihtiga sloh", "485": "mid halige hand, \u00a0\u00a0\u00a0\u00a0 heofonrices weard,", "486": "<strong>on</strong> werbeamas. \u00a0\u00a0\u00a0\u00a0 Wlance \u00f0eode", "487": "ne mihton forhabban \u00a0\u00a0\u00a0\u00a0 helpendra pa\u00f0,", "488": "merestreames mod, \u00a0\u00a0\u00a0\u00a0 ac he manegum gesceod", "489": "gyllende gryre. \u00a0\u00a0\u00a0\u00a0 Garsecg wedde,", "490": "up ateah, on sleap. \u00a0\u00a0\u00a0\u00a0 Egesan stodon,", "491": "weollon w\u00e6lbenna. \u00a0\u00a0\u00a0\u00a0 Witrod gefeol", "492": "heah of heofonum \u00a0\u00a0\u00a0\u00a0 handweorc godes,", "493": "famigbosma \u00a0\u00a0\u00a0\u00a0 flodwearde sloh,", "494": "unhleowan w\u00e6g, \u00a0\u00a0\u00a0\u00a0 alde mece,", "495": "\u00fe\u00e6t \u00f0y dea\u00f0drepe \u00a0\u00a0\u00a0\u00a0 drihte sw\u00e6fon,", "496": "synfullra sweot. \u00a0\u00a0\u00a0\u00a0 Sawlum lunnon", "497": "f\u00e6ste befarene, \u00a0\u00a0\u00a0\u00a0 flodblac here,", "498": "si\u00f0\u00f0an hie on <strong>bugon</strong> \u00a0\u00a0\u00a0\u00a0 brun yppinge,", "499": "modew\u00e6ga m\u00e6st. \u00a0\u00a0\u00a0\u00a0 M\u00e6gen eall gedreas", "500": "\u00f0a <strong>gedrencte</strong> <strong>w\u00e6ron</strong> \u00a0\u00a0\u00a0\u00a0 dugo\u00f0 Egypta,", "501": "Faraon mid his folcum. \u00a0\u00a0\u00a0\u00a0 He <strong>onfond</strong> hra\u00f0e,", "502": "si\u00f0\u00f0an <strong>grund</strong> gestah \u00a0\u00a0\u00a0\u00a0 godes andsaca,", "503": "\u00fe\u00e6t w\u00e6s mihtigra \u00a0\u00a0\u00a0\u00a0 mereflodes weard;", "504": "wolde <strong>heoruf\u00e6\u00f0mum</strong> \u00a0\u00a0\u00a0\u00a0 hilde gesceadan,", "505": "yrre and egesfull. \u00a0\u00a0\u00a0\u00a0 Egyptum wear\u00f0", "506": "\u00fe\u00e6s d\u00e6gweorces \u00a0\u00a0\u00a0\u00a0 deop lean gesceod,", "507": "for\u00f0am \u00fe\u00e6s heriges \u00a0\u00a0\u00a0\u00a0 ham eft ne com", "508": "ealles ungrundes \u00a0\u00a0\u00a0\u00a0 \u00e6nig to lafe,", "509": "\u00fe\u00e6tte si\u00f0 <strong>heora</strong> \u00a0\u00a0\u00a0\u00a0 secgan moste,", "510": "bodigean \u00e6fter burgum \u00a0\u00a0\u00a0\u00a0 bealospella m\u00e6st,", "511": "hordwearda hryre, \u00a0\u00a0\u00a0\u00a0 h\u00e6le\u00f0a cwenum,", "512": "ac \u00fea m\u00e6gen\u00fereatas \u00a0\u00a0\u00a0\u00a0 meredea\u00f0 geswealh,", "513": "spelbodan <strong>eac.</strong> \u00a0\u00a0\u00a0\u00a0 Se \u00f0e sped ahte,", "514": "ageat gylp wera. \u00a0\u00a0\u00a0\u00a0 Hie wi\u00f0 god wunnon!", "515": "\u00feanon Israhelum \u00a0\u00a0\u00a0\u00a0 ece r\u00e6das", "516": "on merehwearfe \u00a0\u00a0\u00a0\u00a0 <strong>Moyses</strong> s\u00e6gde,", "517": "heah\u00feungen wer, \u00a0\u00a0\u00a0\u00a0 halige spr\u00e6ce,", "518": "deop \u00e6rende. \u00a0\u00a0\u00a0\u00a0 <strong>D\u00e6gword</strong> nemna\u00f0", "519": "swa gyt wer\u00f0eode, \u00a0\u00a0\u00a0\u00a0 on gewritum finda\u00f0", "520": "doma gehwilcne, \u00a0\u00a0\u00a0\u00a0 \u00feara \u00f0e him drihten bebead", "521": "on \u00feam si\u00f0fate \u00a0\u00a0\u00a0\u00a0 so\u00f0um wordum,", "522": "gif onlucan wile \u00a0\u00a0\u00a0\u00a0 lifes wealhstod,", "523": "beorht in breostum, \u00a0\u00a0\u00a0\u00a0 banhuses weard,", "524": "ginf\u00e6sten god \u00a0\u00a0\u00a0\u00a0 gastes c\u00e6gon.", "525": "Run bi\u00f0 gerecenod, \u00a0\u00a0\u00a0\u00a0 r\u00e6d for\u00f0 g\u00e6\u00f0,", "526": "hafa\u00f0 wislicu \u00a0\u00a0\u00a0\u00a0 word on f\u00e6\u00f0me,", "527": "wile meagollice \u00a0\u00a0\u00a0\u00a0 modum t\u00e6can", "528": "\u00fe\u00e6t we gesne ne syn \u00a0\u00a0\u00a0\u00a0 godes \u00feeodscipes,", "529": "metodes miltsa. \u00a0\u00a0\u00a0\u00a0 He us ma onlyh\u00f0,", "530": "nu us boceras \u00a0\u00a0\u00a0\u00a0 beteran secga\u00f0", "531": "lengran <strong>lifwynna.</strong> \u00a0\u00a0\u00a0\u00a0 \u00feis is l\u00e6ne dream,", "532": "wommum awyrged, \u00a0\u00a0\u00a0\u00a0 wreccum alyfed,", "533": "earmra anbid. \u00a0\u00a0\u00a0\u00a0 E\u00f0ellease", "534": "\u00feysne gystsele \u00a0\u00a0\u00a0\u00a0 gih\u00f0um <strong>healda\u00f0,</strong>", "535": "murna\u00f0 on mode, \u00a0\u00a0\u00a0\u00a0 manhus witon", "536": "f\u00e6st under foldan, \u00a0\u00a0\u00a0\u00a0 \u00fe\u00e6r bi\u00f0 fyr and wyrm,", "537": "open ece scr\u00e6f. \u00a0\u00a0\u00a0\u00a0 Yfela <strong>gehwylces</strong>", "538": "swa nu regn\u00feeofas \u00a0\u00a0\u00a0\u00a0 rice d\u00e6la\u00f0,", "539": "yldo o\u00f0\u00f0e \u00e6rdea\u00f0. \u00a0\u00a0\u00a0\u00a0 Eftwyrd cym\u00f0,", "540": "m\u00e6gen\u00ferymma m\u00e6st \u00a0\u00a0\u00a0\u00a0 ofer middangeard,", "541": "d\u00e6g d\u00e6dum fah. \u00a0\u00a0\u00a0\u00a0 Drihten sylfa", "542": "on \u00feam me\u00f0elstede \u00a0\u00a0\u00a0\u00a0 manegum deme\u00f0,", "543": "\u00feonne he so\u00f0f\u00e6stra \u00a0\u00a0\u00a0\u00a0 sawla l\u00e6de\u00f0,", "544": "eadige gastas, \u00a0\u00a0\u00a0\u00a0 on uprodor,", "545": "\u00fe\u00e6r <strong>is</strong> leoht and lif, \u00a0\u00a0\u00a0\u00a0 eac \u00feon lissa bl\u00e6d;", "546": "dugo\u00f0 on dreame \u00a0\u00a0\u00a0\u00a0 drihten heriga\u00f0,", "547": "weroda wuldorcyning, \u00a0\u00a0\u00a0\u00a0 to widan feore.", "548": "Swa reordode \u00a0\u00a0\u00a0\u00a0 r\u00e6da gemyndig", "549": "manna mildost, \u00a0\u00a0\u00a0\u00a0 mihtum swi\u00f0ed,", "550": "hludan stefne; \u00a0\u00a0\u00a0\u00a0 here stille bad", "551": "witodes willan, \u00a0\u00a0\u00a0\u00a0 wundor ongeton,", "552": "modiges mu\u00f0h\u00e6l; \u00a0\u00a0\u00a0\u00a0 he to m\u00e6negum spr\u00e6c:", "553": "\"Micel is \u00feeos menigeo, \u00a0\u00a0\u00a0\u00a0 m\u00e6genwisa trum,", "554": "fullesta m\u00e6st, \u00a0\u00a0\u00a0\u00a0 se \u00f0as fare l\u00e6de\u00f0;", "555": "hafa\u00f0 <strong>us</strong> on Cananea \u00a0\u00a0\u00a0\u00a0 cyn gelyfed", "556": "burh and beagas, \u00a0\u00a0\u00a0\u00a0 brade rice;", "557": "wile nu gel\u00e6stan \u00a0\u00a0\u00a0\u00a0 \u00fe\u00e6t he lange gehet", "558": "mid a\u00f0sware, \u00a0\u00a0\u00a0\u00a0 engla drihten,", "559": "in fyrndagum \u00a0\u00a0\u00a0\u00a0 f\u00e6deryncynne,", "560": "gif ge gehealda\u00f0 \u00a0\u00a0\u00a0\u00a0 halige lare,", "561": "\u00fe\u00e6t ge feonda gehwone \u00a0\u00a0\u00a0\u00a0 for\u00f0 oferganga\u00f0,", "562": "gesitta\u00f0 sigerice \u00a0\u00a0\u00a0\u00a0 be s\u00e6m tweonum,", "563": "beorselas beorna. \u00a0\u00a0\u00a0\u00a0 Bi\u00f0 eower bl\u00e6d micel!\"", "564": "\u00e6fter \u00feam wordum \u00a0\u00a0\u00a0\u00a0 werod w\u00e6s on salum,", "565": "sungon sigebyman, \u00a0\u00a0\u00a0\u00a0 (segnas stodon),", "566": "on f\u00e6gerne sweg; \u00a0\u00a0\u00a0\u00a0 folc w\u00e6s on lande,", "567": "h\u00e6fde wuldres beam \u00a0\u00a0\u00a0\u00a0 werud gel\u00e6ded,", "568": "halige heapas, \u00a0\u00a0\u00a0\u00a0 on hild godes.", "569": "Life <strong>gefegon</strong> \u00a0\u00a0\u00a0\u00a0 \u00fea hie o\u00f0l\u00e6ded h\u00e6fdon", "570": "feorh of feonda dome, \u00a0\u00a0\u00a0\u00a0 \u00feeah \u00f0e hie hit frecne gene\u00f0don,", "571": "weras under w\u00e6tera hrofas. \u00a0\u00a0\u00a0\u00a0 Gesawon hie \u00fe\u00e6r weallas standan,", "572": "ealle him brimu blodige \u00feuhton, \u00a0\u00a0\u00a0\u00a0 \u00feurh \u00fea heora beadosearo w\u00e6gon.", "573": "Hre\u00f0don hildespelle, \u00a0\u00a0\u00a0\u00a0 si\u00f0\u00f0an hie \u00feam <strong>herge</strong> wi\u00f0foron;", "574": "hofon here\u00fereatas \u00a0\u00a0\u00a0\u00a0 hlude stefne,", "575": "for \u00feam d\u00e6dweorce \u00a0\u00a0\u00a0\u00a0 drihten heredon,", "576": "weras wuldres sang; \u00a0\u00a0\u00a0\u00a0 wif on o\u00f0rum,", "577": "folcsweota m\u00e6st, \u00a0\u00a0\u00a0\u00a0 fyrdleo\u00f0 <strong>golan</strong>", "578": "aclum stefnum, \u00a0\u00a0\u00a0\u00a0 eallwundra fela.", "579": "\u00fea w\u00e6s e\u00f0fynde \u00a0\u00a0\u00a0\u00a0 Afrisc meowle", "580": "on geofones sta\u00f0e \u00a0\u00a0\u00a0\u00a0 golde geweor\u00f0od.", "581": "Handa hofon \u00a0\u00a0\u00a0\u00a0 halswur\u00f0unge,", "582": "bli\u00f0e w\u00e6ron, \u00a0\u00a0\u00a0\u00a0 bote gesawon,", "583": "heddon herereafes, \u00a0\u00a0\u00a0\u00a0 h\u00e6ft w\u00e6s ons\u00e6led.", "584": "Ongunnon s\u00e6lafe \u00a0\u00a0\u00a0\u00a0 segnum d\u00e6lan", "585": "on y\u00f0lafe, \u00a0\u00a0\u00a0\u00a0 ealde madmas,", "586": "reaf and randas. \u00a0\u00a0\u00a0\u00a0 Heo on riht <strong>sceodon</strong>", "587": "gold and godweb, \u00a0\u00a0\u00a0\u00a0 Iosepes gestreon,", "588": "wera wuldorgesteald. \u00a0\u00a0\u00a0\u00a0 Werigend lagon", "589": "on dea\u00f0stede, \u00a0\u00a0\u00a0\u00a0 drihtfolca <strong>m\u00e6st.</strong>"}, "sourceLink": "http://www.sacred-texts.com/neu/ascp/index.htm"}