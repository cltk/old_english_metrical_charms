{"author": "Not available", "source": "The Complete Corpus of Anglo-Saxon Poetry", "originalTitle": "Dream of the Rood", "language": "old_english", "englishTitle": "Dream of the Rood", "text": {"0": "Hw\u00e6t! Ic swefna cyst \u00a0\u00a0\u00a0\u00a0 secgan wylle,", "1": "<strong>hw\u00e6t</strong> me gem\u00e6tte \u00a0\u00a0\u00a0\u00a0 to midre nihte,", "2": "sy\u00f0\u00fean reordberend \u00a0\u00a0\u00a0\u00a0 reste wunedon!", "3": "\u00feuhte me \u00fe\u00e6t ic gesawe \u00a0\u00a0\u00a0\u00a0 syllicre treow", "4": "on lyft l\u00e6dan, \u00a0\u00a0\u00a0\u00a0 leohte bewunden,", "5": "beama beorhtost. \u00a0\u00a0\u00a0\u00a0 Eall \u00fe\u00e6t beacen w\u00e6s", "6": "begoten mid golde. \u00a0\u00a0\u00a0\u00a0 Gimmas stodon", "7": "f\u00e6gere \u00e6t foldan sceatum, \u00a0\u00a0\u00a0\u00a0 swylce \u00fe\u00e6r fife w\u00e6ron", "8": "uppe on \u00feam eaxlegespanne. \u00a0\u00a0\u00a0\u00a0 Beheoldon \u00fe\u00e6r engel dryhtnes ealle,", "9": "f\u00e6gere \u00feurh for\u00f0gesceaft. \u00a0\u00a0\u00a0\u00a0 Ne w\u00e6s \u00f0\u00e6r huru fracodes gealga,", "10": "ac hine \u00fe\u00e6r beheoldon \u00a0\u00a0\u00a0\u00a0 halige gastas,", "11": "men ofer moldan, \u00a0\u00a0\u00a0\u00a0 ond eall \u00feeos m\u00e6re gesceaft.", "12": "Syllic w\u00e6s se sigebeam, \u00a0\u00a0\u00a0\u00a0 ond ic synnum fah,", "13": "forwunded mid wommum. \u00a0\u00a0\u00a0\u00a0 Geseah ic wuldres treow,", "14": "w\u00e6dum geweor\u00f0ode, \u00a0\u00a0\u00a0\u00a0 wynnum scinan,", "15": "gegyred mid golde; \u00a0\u00a0\u00a0\u00a0 gimmas h\u00e6fdon", "16": "bewrigene weor\u00f0lice \u00a0\u00a0\u00a0\u00a0 <strong>wealdendes</strong> treow.", "17": "Hw\u00e6\u00f0re ic \u00feurh \u00fe\u00e6t gold \u00a0\u00a0\u00a0\u00a0 ongytan meahte", "18": "earmra \u00e6rgewin, \u00a0\u00a0\u00a0\u00a0 \u00fe\u00e6t hit \u00e6rest ongan", "19": "sw\u00e6tan on \u00fea swi\u00f0ran healfe. \u00a0\u00a0\u00a0\u00a0 Eall ic w\u00e6s mid <strong>sorgum</strong> gedrefed,", "20": "forht ic w\u00e6s for \u00fe\u00e6re f\u00e6gran gesyh\u00f0e. \u00a0\u00a0\u00a0\u00a0 Geseah ic \u00fe\u00e6t fuse beacen", "21": "wendan w\u00e6dum ond bleom; \u00a0\u00a0\u00a0\u00a0 hwilum hit w\u00e6s mid w\u00e6tan bestemed,", "22": "beswyled mid swates gange, \u00a0\u00a0\u00a0\u00a0 hwilum mid since gegyrwed.", "23": "Hw\u00e6\u00f0re ic \u00fe\u00e6r licgende \u00a0\u00a0\u00a0\u00a0 lange hwile", "24": "beheold hreowcearig \u00a0\u00a0\u00a0\u00a0 h\u00e6lendes treow,", "25": "o\u00f0\u00f0\u00e6t ic gehyrde \u00a0\u00a0\u00a0\u00a0 \u00fe\u00e6t hit hleo\u00f0rode.", "26": "Ongan \u00fea word sprecan \u00a0\u00a0\u00a0\u00a0 wudu selesta:", "27": "\"\u00fe\u00e6t w\u00e6s geara iu, \u00a0\u00a0\u00a0\u00a0 (ic \u00fe\u00e6t gyta geman),", "28": "\u00fe\u00e6t ic w\u00e6s aheawen \u00a0\u00a0\u00a0\u00a0 holtes on ende,", "29": "astyred of stefne minum. \u00a0\u00a0\u00a0\u00a0 Genaman me \u00f0\u00e6r strange feondas,", "30": "geworhton him \u00fe\u00e6r to w\u00e6fersyne, \u00a0\u00a0\u00a0\u00a0 heton me heora wergas hebban.", "31": "B\u00e6ron me \u00f0\u00e6r beornas on eaxlum, \u00a0\u00a0\u00a0\u00a0 o\u00f0\u00f0\u00e6t hie me on beorg asetton,", "32": "gef\u00e6stnodon me \u00fe\u00e6r feondas genoge. \u00a0\u00a0\u00a0\u00a0 Geseah ic \u00fea frean mancynnes", "33": "efstan elne mycle \u00a0\u00a0\u00a0\u00a0 \u00fe\u00e6t he me wolde on gestigan.", "34": "\u00fe\u00e6r ic \u00fea ne dorste \u00a0\u00a0\u00a0\u00a0 ofer dryhtnes word", "35": "bugan o\u00f0\u00f0e berstan, \u00a0\u00a0\u00a0\u00a0 \u00fea ic bifian geseah", "36": "eor\u00f0an sceatas. \u00a0\u00a0\u00a0\u00a0 Ealle ic mihte", "37": "feondas gefyllan, \u00a0\u00a0\u00a0\u00a0 hw\u00e6\u00f0re ic f\u00e6ste stod.", "38": "Ongyrede hine \u00fea geong h\u00e6le\u00f0, \u00a0\u00a0\u00a0\u00a0 (\u00fe\u00e6t w\u00e6s god \u00e6lmihtig),", "39": "strang ond sti\u00f0mod. \u00a0\u00a0\u00a0\u00a0 Gestah he on gealgan heanne,", "40": "modig on manigra gesyh\u00f0e, \u00a0\u00a0\u00a0\u00a0 \u00fea he wolde mancyn lysan.", "41": "Bifode ic \u00fea me se beorn ymbclypte. \u00a0\u00a0\u00a0\u00a0 Ne dorste ic hw\u00e6\u00f0re bugan to eor\u00f0an,", "42": "feallan to foldan sceatum, \u00a0\u00a0\u00a0\u00a0 ac ic sceolde f\u00e6ste standan.", "43": "Rod w\u00e6s ic ar\u00e6red. \u00a0\u00a0\u00a0\u00a0 Ahof ic ricne cyning,", "44": "heofona hlaford, \u00a0\u00a0\u00a0\u00a0 hyldan me ne dorste.", "45": "\u00feurhdrifan hi me mid deorcan n\u00e6glum. \u00a0\u00a0\u00a0\u00a0 On me syndon \u00fea dolg gesiene,", "46": "opene inwidhlemmas. \u00a0\u00a0\u00a0\u00a0 Ne dorste ic hira n\u00e6nigum sce\u00f0\u00f0an.", "47": "Bysmeredon hie unc butu \u00e6tg\u00e6dere. \u00a0\u00a0\u00a0\u00a0 Eall ic w\u00e6s mid blode bestemed,", "48": "begoten of \u00fe\u00e6s guman sidan, \u00a0\u00a0\u00a0\u00a0 si\u00f0\u00f0an he h\u00e6fde his gast onsended.", "49": "Feala ic on \u00feam beorge \u00a0\u00a0\u00a0\u00a0 gebiden h\u00e6bbe", "50": "wra\u00f0ra wyrda. \u00a0\u00a0\u00a0\u00a0 Geseah ic weruda god", "51": "\u00feearle \u00feenian. \u00a0\u00a0\u00a0\u00a0 \u00feystro h\u00e6fdon", "52": "bewrigen mid wolcnum \u00a0\u00a0\u00a0\u00a0 wealdendes hr\u00e6w,", "53": "scirne sciman, \u00a0\u00a0\u00a0\u00a0 sceadu for\u00f0eode,", "54": "wann under wolcnum. \u00a0\u00a0\u00a0\u00a0 Weop eal gesceaft,", "55": "cwi\u00f0don cyninges fyll. \u00a0\u00a0\u00a0\u00a0 Crist w\u00e6s on rode.", "56": "Hw\u00e6\u00f0ere \u00fe\u00e6r fuse \u00a0\u00a0\u00a0\u00a0 feorran cwoman", "57": "to \u00feam \u00e6\u00f0elinge. \u00a0\u00a0\u00a0\u00a0 Ic \u00fe\u00e6t eall beheold.", "58": "Sare ic w\u00e6s mid <strong>sorgum</strong> gedrefed, \u00a0\u00a0\u00a0\u00a0 hnag ic hw\u00e6\u00f0re \u00feam secgum to handa,", "59": "ea\u00f0mod elne mycle. \u00a0\u00a0\u00a0\u00a0 Genamon hie \u00fe\u00e6r \u00e6lmihtigne god,", "60": "ahofon hine of \u00f0am hefian wite. \u00a0\u00a0\u00a0\u00a0 Forleton me \u00fea hilderincas", "61": "standan steame bedrifenne; \u00a0\u00a0\u00a0\u00a0 eall ic w\u00e6s mid str\u00e6lum forwundod.", "62": "Aledon hie \u00f0\u00e6r limwerigne, \u00a0\u00a0\u00a0\u00a0 gestodon him \u00e6t his lices heafdum,", "63": "beheoldon hie \u00f0\u00e6r heofenes dryhten, \u00a0\u00a0\u00a0\u00a0 ond he hine \u00f0\u00e6r hwile reste,", "64": "me\u00f0e \u00e6fter \u00f0am miclan gewinne. \u00a0\u00a0\u00a0\u00a0 Ongunnon him \u00fea moldern wyrcan", "65": "beornas on banan gesyh\u00f0e; \u00a0\u00a0\u00a0\u00a0 curfon hie \u00f0\u00e6t of beorhtan stane,", "66": "gesetton hie \u00f0\u00e6ron sigora wealdend. \u00a0\u00a0\u00a0\u00a0 Ongunnon him \u00fea sorhleo\u00f0 galan", "67": "earme on \u00fea \u00e6fentide, \u00a0\u00a0\u00a0\u00a0 \u00fea hie woldon eft si\u00f0ian,", "68": "me\u00f0e fram \u00feam m\u00e6ran \u00feeodne. \u00a0\u00a0\u00a0\u00a0 Reste he \u00f0\u00e6r m\u00e6te weorode.", "69": "Hw\u00e6\u00f0ere we \u00f0\u00e6r <strong>greotende</strong> \u00a0\u00a0\u00a0\u00a0 gode hwile", "70": "stodon on sta\u00f0ole, \u00a0\u00a0\u00a0\u00a0 sy\u00f0\u00f0an <strong>stefn</strong> up gewat", "71": "hilderinca. \u00a0\u00a0\u00a0\u00a0 Hr\u00e6w colode,", "72": "f\u00e6ger feorgbold. \u00a0\u00a0\u00a0\u00a0 \u00fea us man fyllan ongan", "73": "ealle to eor\u00f0an. \u00a0\u00a0\u00a0\u00a0 \u00fe\u00e6t w\u00e6s egeslic wyrd!", "74": "Bedealf us man on deopan sea\u00fee. \u00a0\u00a0\u00a0\u00a0 Hw\u00e6\u00f0re me \u00fe\u00e6r dryhtnes \u00feegnas,", "75": "freondas gefrunon,", "76": "<strong>ond</strong> gyredon me \u00a0\u00a0\u00a0\u00a0 golde ond seolfre.", "77": "Nu \u00f0u miht gehyran, \u00a0\u00a0\u00a0\u00a0 h\u00e6le\u00f0 min se leofa,", "78": "\u00fe\u00e6t ic bealuwara weorc \u00a0\u00a0\u00a0\u00a0 gebiden h\u00e6bbe,", "79": "sarra sorga. \u00a0\u00a0\u00a0\u00a0 Is nu s\u00e6l cumen", "80": "\u00fe\u00e6t me weor\u00f0ia\u00f0 \u00a0\u00a0\u00a0\u00a0 wide ond side", "81": "menn ofer moldan, \u00a0\u00a0\u00a0\u00a0 ond eall \u00feeos m\u00e6re gesceaft,", "82": "gebidda\u00fe him to \u00feyssum beacne. \u00a0\u00a0\u00a0\u00a0 On me bearn godes", "83": "\u00ferowode hwile. \u00a0\u00a0\u00a0\u00a0 For\u00fean ic \u00ferymf\u00e6st nu", "84": "hlifige under heofenum, \u00a0\u00a0\u00a0\u00a0 ond ic h\u00e6lan m\u00e6g", "85": "\u00e6ghwylcne anra, \u00a0\u00a0\u00a0\u00a0 \u00feara \u00fee him bi\u00f0 egesa to me.", "86": "Iu ic w\u00e6s geworden \u00a0\u00a0\u00a0\u00a0 wita heardost,", "87": "leodum la\u00f0ost, \u00a0\u00a0\u00a0\u00a0 \u00e6r\u00fean ic him lifes weg", "88": "rihtne gerymde, \u00a0\u00a0\u00a0\u00a0 reordberendum.", "89": "Hw\u00e6t, me \u00fea geweor\u00f0ode \u00a0\u00a0\u00a0\u00a0 wuldres ealdor", "90": "ofer holmwudu, \u00a0\u00a0\u00a0\u00a0 heofonrices weard!", "91": "Swylce swa he his modor eac, \u00a0\u00a0\u00a0\u00a0 Marian sylfe,", "92": "\u00e6lmihtig god \u00a0\u00a0\u00a0\u00a0 for ealle menn", "93": "geweor\u00f0ode \u00a0\u00a0\u00a0\u00a0 ofer eall wifa cynn.", "94": "Nu ic \u00fee hate, \u00a0\u00a0\u00a0\u00a0 h\u00e6le\u00f0 min se leofa,", "95": "\u00fe\u00e6t \u00f0u \u00feas gesyh\u00f0e \u00a0\u00a0\u00a0\u00a0 secge mannum,", "96": "onwreoh wordum \u00a0\u00a0\u00a0\u00a0 \u00fe\u00e6t hit is wuldres beam,", "97": "se \u00f0e \u00e6lmihtig god \u00a0\u00a0\u00a0\u00a0 on \u00ferowode", "98": "for mancynnes \u00a0\u00a0\u00a0\u00a0 manegum synnum", "99": "ond Adomes \u00a0\u00a0\u00a0\u00a0 ealdgewyrhtum.", "100": "Dea\u00f0 he \u00fe\u00e6r byrigde, \u00a0\u00a0\u00a0\u00a0 hw\u00e6\u00f0ere eft dryhten aras", "101": "mid his miclan mihte \u00a0\u00a0\u00a0\u00a0 mannum to helpe.", "102": "He \u00f0a on heofenas astag. \u00a0\u00a0\u00a0\u00a0 Hider eft funda\u00fe", "103": "on \u00feysne middangeard \u00a0\u00a0\u00a0\u00a0 mancynn secan", "104": "on domd\u00e6ge \u00a0\u00a0\u00a0\u00a0 dryhten sylfa,", "105": "\u00e6lmihtig god, \u00a0\u00a0\u00a0\u00a0 ond his englas mid,", "106": "\u00fe\u00e6t he \u00feonne wile deman, \u00a0\u00a0\u00a0\u00a0 se ah domes geweald,", "107": "anra gehwylcum \u00a0\u00a0\u00a0\u00a0 swa he him \u00e6rur her", "108": "on \u00feyssum l\u00e6num \u00a0\u00a0\u00a0\u00a0 life geearna\u00fe.", "109": "Ne m\u00e6g \u00fe\u00e6r \u00e6nig \u00a0\u00a0\u00a0\u00a0 unforht wesan", "110": "for \u00feam worde \u00a0\u00a0\u00a0\u00a0 \u00fee se wealdend cwy\u00f0.", "111": "Frine\u00f0 he for \u00fe\u00e6re m\u00e6nige \u00a0\u00a0\u00a0\u00a0 hw\u00e6r se man sie,", "112": "se \u00f0e for dryhtnes naman \u00a0\u00a0\u00a0\u00a0 dea\u00f0es wolde", "113": "biteres onbyrigan, \u00a0\u00a0\u00a0\u00a0 swa he \u00e6r on \u00f0am beame dyde.", "114": "Ac hie \u00feonne forhtia\u00f0, \u00a0\u00a0\u00a0\u00a0 ond fea \u00feenca\u00fe", "115": "hw\u00e6t hie to Criste \u00a0\u00a0\u00a0\u00a0 cwe\u00f0an onginnen.", "116": "Ne \u00feearf \u00f0\u00e6r \u00feonne \u00e6nig \u00a0\u00a0\u00a0\u00a0 <strong>anforht</strong> wesan", "117": "\u00fee him \u00e6r in breostum bere\u00f0 \u00a0\u00a0\u00a0\u00a0 beacna selest,", "118": "ac \u00f0urh \u00f0a rode sceal \u00a0\u00a0\u00a0\u00a0 rice gesecan", "119": "of eor\u00f0wege \u00a0\u00a0\u00a0\u00a0 \u00e6ghwylc sawl,", "120": "seo \u00fee mid wealdende \u00a0\u00a0\u00a0\u00a0 wunian \u00feence\u00f0.\"", "121": "Geb\u00e6d ic me \u00fea to \u00fean beame \u00a0\u00a0\u00a0\u00a0 bli\u00f0e mode,", "122": "elne mycle, \u00a0\u00a0\u00a0\u00a0 \u00fe\u00e6r ic ana w\u00e6s", "123": "m\u00e6te werede. \u00a0\u00a0\u00a0\u00a0 W\u00e6s modsefa", "124": "afysed on for\u00f0wege, \u00a0\u00a0\u00a0\u00a0 feala ealra gebad", "125": "langunghwila. \u00a0\u00a0\u00a0\u00a0 Is me nu lifes hyht", "126": "\u00fe\u00e6t ic \u00feone sigebeam \u00a0\u00a0\u00a0\u00a0 secan mote", "127": "ana oftor \u00a0\u00a0\u00a0\u00a0 \u00feonne ealle men,", "128": "well weor\u00feian. \u00a0\u00a0\u00a0\u00a0 Me is willa to \u00f0am", "129": "mycel on mode, \u00a0\u00a0\u00a0\u00a0 ond min mundbyrd is", "130": "geriht to \u00fe\u00e6re rode. \u00a0\u00a0\u00a0\u00a0 Nah ic ricra feala", "131": "freonda on foldan, \u00a0\u00a0\u00a0\u00a0 ac hie for\u00f0 heonon", "132": "gewiton of worulde dreamum, \u00a0\u00a0\u00a0\u00a0 sohton him wuldres cyning,", "133": "lifia\u00fe nu on heofenum \u00a0\u00a0\u00a0\u00a0 mid heahf\u00e6dere,", "134": "wunia\u00fe on wuldre, \u00a0\u00a0\u00a0\u00a0 ond ic wene me", "135": "daga gehwylce \u00a0\u00a0\u00a0\u00a0 hw\u00e6nne me dryhtnes rod,", "136": "\u00fee ic her on eor\u00f0an \u00a0\u00a0\u00a0\u00a0 \u00e6r sceawode,", "137": "on \u00feysson l\u00e6nan \u00a0\u00a0\u00a0\u00a0 life gefetige", "138": "ond me \u00feonne gebringe \u00a0\u00a0\u00a0\u00a0 \u00fe\u00e6r is blis mycel,", "139": "dream on heofonum, \u00a0\u00a0\u00a0\u00a0 \u00fe\u00e6r is dryhtnes folc", "140": "geseted to symle, \u00a0\u00a0\u00a0\u00a0 \u00fe\u00e6r is singal blis,", "141": "ond <strong>me</strong> \u00feonne asette \u00a0\u00a0\u00a0\u00a0 \u00fe\u00e6r ic sy\u00fe\u00fean mot", "142": "wunian on wuldre, \u00a0\u00a0\u00a0\u00a0 well mid \u00feam halgum", "143": "dreames brucan. \u00a0\u00a0\u00a0\u00a0 Si me dryhten freond,", "144": "se \u00f0e her on eor\u00fean \u00a0\u00a0\u00a0\u00a0 \u00e6r \u00ferowode", "145": "on \u00feam gealgtreowe \u00a0\u00a0\u00a0\u00a0 for guman synnum.", "146": "He us onlysde \u00a0\u00a0\u00a0\u00a0 ond us lif forgeaf,", "147": "heofonlicne ham. \u00a0\u00a0\u00a0\u00a0 Hiht w\u00e6s geniwad", "148": "mid bledum ond mid blisse \u00a0\u00a0\u00a0\u00a0 \u00feam \u00fee \u00fe\u00e6r bryne \u00feolodan.", "149": "Se sunu w\u00e6s sigorf\u00e6st \u00a0\u00a0\u00a0\u00a0 on \u00feam si\u00f0fate,", "150": "mihtig ond spedig, \u00a0\u00a0\u00a0\u00a0 \u00fea he mid manigeo com,", "151": "gasta weorode, \u00a0\u00a0\u00a0\u00a0 on godes rice,", "152": "anwealda \u00e6lmihtig, \u00a0\u00a0\u00a0\u00a0 englum to blisse", "153": "ond eallum \u00f0am halgum \u00a0\u00a0\u00a0\u00a0 \u00feam \u00fee on heofonum \u00e6r", "154": "wunedon on wuldre, \u00a0\u00a0\u00a0\u00a0 \u00fea heora wealdend cwom,", "155": "\u00e6lmihtig god, \u00a0\u00a0\u00a0\u00a0 \u00fe\u00e6r his e\u00f0el w\u00e6s."}, "sourceLink": "http://www.sacred-texts.com/neu/ascp/index.htm"}