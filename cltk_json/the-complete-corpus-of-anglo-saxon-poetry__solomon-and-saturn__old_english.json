{"author": "Not available", "source": "The Complete Corpus of Anglo-Saxon Poetry", "originalTitle": "Solomon and Saturn", "language": "old_english", "englishTitle": "Solomon and Saturn", "text": {"0": "Saturnus cw\u00e6\u00f0:", "1": "\"Hw\u00e6t! Ic iglanda  \u00a0 \u00a0 \u00a0 \u00a0  eallra h\u00e6bbe", "2": "boca onbyrged  \u00a0 \u00a0 \u00a0 \u00a0  \u00feurh gebregdstafas,", "3": "larcr\u00e6ftas onlocen  \u00a0 \u00a0 \u00a0 \u00a0  Libia and Greca,", "4": "swylce eac istoriam  \u00a0 \u00a0 \u00a0 \u00a0  Indea rices.", "5": "Me \u00fea treahteras  \u00a0 \u00a0 \u00a0 \u00a0  tala wisedon", "6": "on \u00feam micelan bec", "7": "M... ...ces heardum.", "8": "Swylce ic n\u00e6fre on eallum \u00feam fyrngewrytum  \u00a0 \u00a0 \u00a0 \u00a0  findan ne mihte", "9": "so\u00f0e <b>samnode.</b>  \u00a0 \u00a0 \u00a0 \u00a0  Ic sohte \u00fea git", "10": "hwylc w\u00e6re modes  \u00a0 \u00a0 \u00a0 \u00a0  o\u00f0\u00f0e m\u00e6gen\u00ferymmes,", "11": "elnes o\u00f0\u00f0e \u00e6hte  \u00a0 \u00a0 \u00a0 \u00a0  o\u00f0\u00f0e eorlscipes", "12": "se gepalmtwigoda  \u00a0 \u00a0 \u00a0 \u00a0  Pater Noster.", "13": "<b>Sille</b> ic \u00fee ealle,  \u00a0 \u00a0 \u00a0 \u00a0  sunu Dauides,", "14": "\u00feeoden <b>Israela,</b>  \u00a0 \u00a0 \u00a0 \u00a0  <em>XXX</em> punda", "15": "sm\u00e6tes goldes  \u00a0 \u00a0 \u00a0 \u00a0  and mine suna twelfe,", "16": "gif \u00feu mec gebringest  \u00a0 \u00a0 \u00a0 \u00a0  \u00fe\u00e6t ic si <b>gebryrded</b>", "17": "\u00f0urh \u00fe\u00e6s cantices cwyde  \u00a0 \u00a0 \u00a0 \u00a0  Cristes linan,", "18": "gesemes\u00f0 mec mid so\u00f0e,  \u00a0 \u00a0 \u00a0 \u00a0  and ic mec gesund <b>fare,</b>", "19": "wende mec on willan  \u00a0 \u00a0 \u00a0 \u00a0  on w\u00e6teres hrigc", "20": "ofer Coferflod  \u00a0 \u00a0 \u00a0 \u00a0  Caldeas secan.\"", "21": "Salomon cw\u00e6\u00f0:", "22": "\"Unl\u00e6de bi\u00f0 on eor\u00fean,  \u00a0 \u00a0 \u00a0 \u00a0  unnit lifes,", "23": "wes\u00f0e wisdomes,  \u00a0 \u00a0 \u00a0 \u00a0  wealla\u00f0 swa nieten,", "24": "feldgongende  \u00a0 \u00a0 \u00a0 \u00a0  feoh butan gewitte,", "25": "se \u00feurh \u00f0one cantic ne can  \u00a0 \u00a0 \u00a0 \u00a0  Crist geherian.", "26": "Wora\u00f0 he windes full,  \u00a0 \u00a0 \u00a0 \u00a0  worpa\u00f0 hine deofol", "27": "on domd\u00e6ge,  \u00a0 \u00a0 \u00a0 \u00a0  draca egeslice,", "28": "bismorlice,  \u00a0 \u00a0 \u00a0 \u00a0  of blacere li\u00f0ran", "29": "irenum aplum;  \u00a0 \u00a0 \u00a0 \u00a0  ealle beo\u00f0 aweaxen", "30": "of edwittes  \u00a0 \u00a0 \u00a0 \u00a0  i\u00f0a heafdum.", "31": "\u00feonne him bi\u00f0 leofre  \u00a0 \u00a0 \u00a0 \u00a0  \u00f0onne eall \u00f0eos leohte gesceaft,", "32": "gegoten fram \u00f0am grunde  \u00a0 \u00a0 \u00a0 \u00a0  goldes and seolfres,", "33": "fe\u00f0ersceatum full  \u00a0 \u00a0 \u00a0 \u00a0  feohgestreona,", "34": "gif he \u00e6fre \u00f0\u00e6s organes  \u00a0 \u00a0 \u00a0 \u00a0  owiht cu\u00f0e.", "35": "Fraco\u00f0 he bi\u00f0 \u00f0onne and fremede  \u00a0 \u00a0 \u00a0 \u00a0  frean \u00e6lmihtigum,", "36": "englum ungelic  \u00a0 \u00a0 \u00a0 \u00a0  ana hwearfa\u00f0.\"", "37": "Saturnus cw\u00e6\u00f0:", "38": "\"Ac hwa m\u00e6g ea\u00f0ost  \u00a0 \u00a0 \u00a0 \u00a0  ealra gesceafta", "39": "\u00f0a halgan duru  \u00a0 \u00a0 \u00a0 \u00a0  heofona rices", "40": "torhte ontynan  \u00a0 \u00a0 \u00a0 \u00a0  on get\u00e6lrime?\"", "41": "Salomon cw\u00e6\u00f0:", "42": "\"\u00f0\u00e6t gepalmtwigede  \u00a0 \u00a0 \u00a0 \u00a0  Pater Noster", "43": "heofonas ontyne\u00f0,  \u00a0 \u00a0 \u00a0 \u00a0  halige geblissa\u00f0,", "44": "metod gemiltsa\u00f0,  \u00a0 \u00a0 \u00a0 \u00a0  mor\u00f0or <b>gefylle\u00f0,</b>", "45": "adw\u00e6sce\u00f0 deofles fyr,  \u00a0 \u00a0 \u00a0 \u00a0  dryhtnes on\u00e6le\u00f0.", "46": "Swylce \u00f0u miht mid \u00f0y beorhtan gebede  \u00a0 \u00a0 \u00a0 \u00a0  blod onh\u00e6tan,", "47": "\u00f0\u00e6s deofles <b>dreor,</b>  \u00a0 \u00a0 \u00a0 \u00a0  \u00fe\u00e6t him dropan stiga\u00f0,", "48": "swate geswi\u00f0ed,  \u00a0 \u00a0 \u00a0 \u00a0  seofan intingum,", "49": "egesfullicran  \u00a0 \u00a0 \u00a0 \u00a0  \u00f0onne seo \u00e6rene gripu,", "50": "\u00f0onne heo for <em>XII</em> fyra  \u00a0 \u00a0 \u00a0 \u00a0  tydernessum", "51": "ofer gleda gripe  \u00a0 \u00a0 \u00a0 \u00a0  gifrust wealle\u00f0.", "52": "For\u00f0on hafa\u00f0 se cantic  \u00a0 \u00a0 \u00a0 \u00a0  ofer ealle Cristes bec", "53": "widm\u00e6rost word;  \u00a0 \u00a0 \u00a0 \u00a0  he gewritu l\u00e6re\u00f0,", "54": "stefnum steore\u00f0,  \u00a0 \u00a0 \u00a0 \u00a0  and him stede healde\u00f0", "55": "heofona rices,  \u00a0 \u00a0 \u00a0 \u00a0  heregeatewa wige\u00f0.\"", "56": "Saturnus cw\u00e6\u00f0:", "57": "\"Ac hulic is se organ  \u00a0 \u00a0 \u00a0 \u00a0  ingemyndum", "58": "to begonganne  \u00a0 \u00a0 \u00a0 \u00a0  \u00f0am \u00f0e his gast wile", "59": "meltan wi\u00f0 mor\u00f0re,  \u00a0 \u00a0 \u00a0 \u00a0  mergan of sorge,", "60": "asceadan of <b>scyldum?</b>  \u00a0 \u00a0 \u00a0 \u00a0  Huru him scippend geaf", "61": "wuldorlicne wlite.  \u00a0 \u00a0 \u00a0 \u00a0  Mec \u00f0\u00e6s on worolde full oft", "62": "fyrwit frine\u00f0,  \u00a0 \u00a0 \u00a0 \u00a0  fus gewite\u00f0,", "63": "mod gemenge\u00f0.  \u00a0 \u00a0 \u00a0 \u00a0  N\u00e6nig manna wat,", "64": "h\u00e6le\u00f0a under hefenum,  \u00a0 \u00a0 \u00a0 \u00a0  hu min hige dreose\u00f0,", "65": "bysig \u00e6fter bocum;  \u00a0 \u00a0 \u00a0 \u00a0  hwilum me bryne stige\u00f0,", "66": "hige heortan neah  \u00a0 \u00a0 \u00a0 \u00a0  h\u00e6dre wealle\u00f0.\"", "67": "Salomon cw\u00e6\u00f0:", "68": "\"Gylden is se godes cwide,  \u00a0 \u00a0 \u00a0 \u00a0  gimmum ast\u00e6ned,", "69": "hafa\u00f0 sylfren leaf;  \u00a0 \u00a0 \u00a0 \u00a0  sundor m\u00e6g \u00e6ghwylc", "70": "\u00f0urh gastes gife  \u00a0 \u00a0 \u00a0 \u00a0  godspel secgan.", "71": "He bi\u00f0 seofan snytro  \u00a0 \u00a0 \u00a0 \u00a0  and saule hunig", "72": "and modes meolc,  \u00a0 \u00a0 \u00a0 \u00a0  m\u00e6r\u00fea ges\u00e6lgost.", "73": "He m\u00e6g \u00f0a saule  \u00a0 \u00a0 \u00a0 \u00a0  of siennihte", "74": "gefeccan under foldan,  \u00a0 \u00a0 \u00a0 \u00a0  n\u00e6fre hie se feond to \u00f0\u00e6s ni\u00f0er", "75": "feterum gef\u00e6stna\u00f0;  \u00a0 \u00a0 \u00a0 \u00a0  \u00f0eah he hie mid fiftigum", "76": "clusum beclemme,  \u00a0 \u00a0 \u00a0 \u00a0  he \u00f0one cr\u00e6ft brice\u00f0", "77": "and \u00f0a or\u00f0ancas  \u00a0 \u00a0 \u00a0 \u00a0  ealle toslite\u00f0.", "78": "Hungor he ahie\u00f0e\u00f0,  \u00a0 \u00a0 \u00a0 \u00a0  helle gestrude\u00f0,", "79": "wylm toweorpe\u00f0,  \u00a0 \u00a0 \u00a0 \u00a0  wuldor getimbre\u00f0.", "80": "He is modigra  \u00a0 \u00a0 \u00a0 \u00a0  middangearde,", "81": "sta\u00f0ole strengra  \u00a0 \u00a0 \u00a0 \u00a0  \u00f0onne ealra stana gripe.", "82": "Lamena he is l\u00e6ce,  \u00a0 \u00a0 \u00a0 \u00a0  leoht wincendra,", "83": "swilce he is deafra duru,  \u00a0 \u00a0 \u00a0 \u00a0  dumbra tunge,", "84": "scyldigra scyld,  \u00a0 \u00a0 \u00a0 \u00a0  scyppendes seld,", "85": "flodes ferigend,  \u00a0 \u00a0 \u00a0 \u00a0  folces nerigend,", "86": "y\u00f0a yrfeweard,  \u00a0 \u00a0 \u00a0 \u00a0  earmra fisca", "87": "and wyrma <b>welm,</b>  \u00a0 \u00a0 \u00a0 \u00a0  wildeora holt,", "88": "on westenne weard,  \u00a0 \u00a0 \u00a0 \u00a0  weor\u00f0mynta geard.", "89": "And se \u00f0e wile geornlice  \u00a0 \u00a0 \u00a0 \u00a0  \u00f0one godes cwide", "90": "singan so\u00f0lice,  \u00a0 \u00a0 \u00a0 \u00a0  and hine siemle wile", "91": "lufian butan leahtrum,  \u00a0 \u00a0 \u00a0 \u00a0  he m\u00e6g \u00f0one la\u00f0an g\u00e6st,", "92": "feohtende feond,  \u00a0 \u00a0 \u00a0 \u00a0  fleonde gebrengan,", "93": "gif \u00f0u him \u00e6rest on ufan  \u00a0 \u00a0 \u00a0 \u00a0  ierne gebrengest", "94": "prologa prima,  \u00a0 \u00a0 \u00a0 \u00a0  \u00f0am is \u16c8 P nama.", "95": "Hafa\u00f0 gu\u00f0m\u00e6cga  \u00a0 \u00a0 \u00a0 \u00a0  gierde lange,", "96": "gyldene gade,  \u00a0 \u00a0 \u00a0 \u00a0  and a \u00f0one grymman feond", "97": "swi\u00f0mod sweopa\u00f0,  \u00a0 \u00a0 \u00a0 \u00a0  and him on swa\u00f0e fylge\u00f0", "98": "\u16aa A oferm\u00e6gene  \u00a0 \u00a0 \u00a0 \u00a0  and hine eac ofslih\u00f0.", "99": "\u16cf T hine teswa\u00f0  \u00a0 \u00a0 \u00a0 \u00a0  and hine on \u00f0a tungan stica\u00f0,", "100": "wr\u00e6ste\u00f0 him \u00f0\u00e6t woddor  \u00a0 \u00a0 \u00a0 \u00a0  and him \u00f0a wongan briece\u00f0.", "101": "\u16d6 E hiene yfla\u00f0,  \u00a0 \u00a0 \u00a0 \u00a0  swa he a wile", "102": "ealra feonda gehwane  \u00a0 \u00a0 \u00a0 \u00a0  f\u00e6ste gestondan.", "103": "\u00f0onne hiene on un\u00f0anc \u16b1 R  \u00a0 \u00a0 \u00a0 \u00a0  ieorrenga gesece\u00f0,", "104": "bocstafa brego,  \u00a0 \u00a0 \u00a0 \u00a0  bregde\u00f0 sona", "105": "feond be \u00f0am feaxe,  \u00a0 \u00a0 \u00a0 \u00a0  l\u00e6te\u00f0 flint brecan", "106": "scines sconcan;  \u00a0 \u00a0 \u00a0 \u00a0  he ne besceawa\u00f0 no", "107": "his leomona li\u00f0,  \u00a0 \u00a0 \u00a0 \u00a0  ne bi\u00f0 him l\u00e6ce god.", "108": "Wende\u00f0 he hiene \u00f0onne under wolcnum,  \u00a0 \u00a0 \u00a0 \u00a0  wigsteall sece\u00f0,", "109": "heolstre behelmed.  \u00a0 \u00a0 \u00a0 \u00a0  Huru him bi\u00f0 \u00e6t heartan wa,", "110": "\u00f0onne <b>he</b> hangiende  \u00a0 \u00a0 \u00a0 \u00a0  helle wisce\u00f0,", "111": "\u00f0\u00e6s <em>\u00e6</em>ngestan  \u00a0 \u00a0 \u00a0 \u00a0  e\u00f0elrices.", "112": "\u00f0onne hine forcinna\u00f0  \u00a0 \u00a0 \u00a0 \u00a0  \u00f0a cirican getuinnas,", "113": "\u16be N <b>and</b> <b>\u16a9 O</b> <b>samod</b>  \u00a0 \u00a0 \u00a0 \u00a0  \u00e6ghw\u00e6\u00f0er brenge\u00f0", "114": "sweopan of si\u00f0e;  \u00a0 \u00a0 \u00a0 \u00a0  sargia\u00f0 hwile", "115": "fremdne fl\u00e6schoman,  \u00a0 \u00a0 \u00a0 \u00a0  feorh ne <b>bemurna\u00f0.</b>", "116": "\u00f0onne \u16cb S cyme\u00f0,  \u00a0 \u00a0 \u00a0 \u00a0  engla ger\u00e6swa,", "117": "wuldores st\u00e6f,  \u00a0 \u00a0 \u00a0 \u00a0  wra\u00f0ne gegripe\u00f0", "118": "feond be \u00f0am fotum,  \u00a0 \u00a0 \u00a0 \u00a0  l\u00e6te\u00f0 foreweard hleor", "119": "on strangne stan,  \u00a0 \u00a0 \u00a0 \u00a0  stregda\u00f0 to\u00f0as", "120": "geond helle heap.  \u00a0 \u00a0 \u00a0 \u00a0  Hyde\u00f0 hine \u00e6ghwylc", "121": "\u00e6fter sceades sciman;  \u00a0 \u00a0 \u00a0 \u00a0  scea\u00f0a bi\u00f0 gebisigod,", "122": "Satanes \u00f0egn  \u00a0 \u00a0 \u00a0 \u00a0  swi\u00f0e gestilled.", "123": "Swilce hiene \u16e2 Q and \u16a2 V  \u00a0 \u00a0 \u00a0 \u00a0  cwealme gehn\u00e6ga\u00f0,", "124": "frome folctogan,  \u00a0 \u00a0 \u00a0 \u00a0  fara\u00f0 him togegnes,", "125": "habba\u00f0 leoht speru,  \u00a0 \u00a0 \u00a0 \u00a0  lange sceaftas,", "126": "swi\u00f0mode sweopan,  \u00a0 \u00a0 \u00a0 \u00a0  swenga ne wyrna\u00f0,", "127": "deorra dynta;  \u00a0 \u00a0 \u00a0 \u00a0  him bi\u00f0 \u00f0\u00e6t deofol la\u00f0.", "128": "\u00f0onne hine <b>I</b> <b>and</b> \u16da L  \u00a0 \u00a0 \u00a0 \u00a0  and se yrra \u16b3 C", "129": "gu\u00f0e begyrda\u00f0  \u00a0 \u00a0 \u00a0 \u00a0  (geap st\u00e6f wige\u00f0", "130": "biterne brogan),  \u00a0 \u00a0 \u00a0 \u00a0  biga\u00f0 sona", "131": "helle <b>h\u00e6ftling,</b>  \u00a0 \u00a0 \u00a0 \u00a0  \u00f0\u00e6t he on hinder g\u00e6\u00f0.", "132": "\u00f0onne hiene \u16c7 F and \u16d7 M  \u00a0 \u00a0 \u00a0 \u00a0  utan ymb\u00f0ringa\u00f0,", "133": "scyldigne scea\u00f0an,  \u00a0 \u00a0 \u00a0 \u00a0  habba\u00f0 scearp speru,", "134": "atole earhfare,  \u00a0 \u00a0 \u00a0 \u00a0  \u00e6led l\u00e6ta\u00f0", "135": "on \u00f0\u00e6s feondes feax  \u00a0 \u00a0 \u00a0 \u00a0  flana stregdan,", "136": "biterne brogan;  \u00a0 \u00a0 \u00a0 \u00a0  banan heardlice", "137": "grimme ongielda\u00f0,  \u00a0 \u00a0 \u00a0 \u00a0  \u00f0\u00e6s hie oft gilp breca\u00f0.", "138": "\u00f0onne hine \u00e6t niehstan  \u00a0 \u00a0 \u00a0 \u00a0  nearwe stille\u00f0", "139": "\u16c4 G se geapa,  \u00a0 \u00a0 \u00a0 \u00a0  \u00f0one god sende\u00f0", "140": "freondum on fultum,  \u00a0 \u00a0 \u00a0 \u00a0  f\u00e6re\u00f0 \u00e6fter \u16de D", "141": "fifm\u00e6gnum full.  \u00a0 \u00a0 \u00a0 \u00a0  Fyr bi\u00f0 se \u00f0ridda", "142": "st\u00e6f str\u00e6te neah,  \u00a0 \u00a0 \u00a0 \u00a0  stille bide\u00f0.", "143": "\u16bb H onette\u00f0,  \u00a0 \u00a0 \u00a0 \u00a0  engel hine scierpe\u00f0,", "144": "Cristes cempan,  \u00a0 \u00a0 \u00a0 \u00a0  on cwicum w\u00e6dum", "145": "godes spyrigendes  \u00a0 \u00a0 \u00a0 \u00a0  geonges hr\u00e6gles.", "146": "\u00f0onne hine on lyfte  \u00a0 \u00a0 \u00a0 \u00a0  lifgetwinnan", "147": "under tungla getrumum  \u00a0 \u00a0 \u00a0 \u00a0  tuigena ordum,", "148": "sweopum seolfrynum,  \u00a0 \u00a0 \u00a0 \u00a0  swi\u00f0e wealla\u00f0,", "149": "o\u00f0\u00f0\u00e6t him ban blica\u00f0,  \u00a0 \u00a0 \u00a0 \u00a0  bleda\u00f0 \u00e6dran;", "150": "gartorn geota\u00f0  \u00a0 \u00a0 \u00a0 \u00a0  gifrum deofle.", "151": "M\u00e6g simle se godes cwide  \u00a0 \u00a0 \u00a0 \u00a0  gumena gehwylcum", "152": "ealra feonda gehwane  \u00a0 \u00a0 \u00a0 \u00a0  fleondne gebrengan", "153": "\u00f0urh mannes mu\u00f0,  \u00a0 \u00a0 \u00a0 \u00a0  manfulra heap", "154": "sweartne geswencan,  \u00a0 \u00a0 \u00a0 \u00a0  n\u00e6fre hie \u00f0\u00e6s syllice", "155": "bleoum bregda\u00f0.  \u00a0 \u00a0 \u00a0 \u00a0  \u00e6fter bancofan", "156": "fe\u00f0erhoman onfo\u00f0,  \u00a0 \u00a0 \u00a0 \u00a0  hwilum flotan gripa\u00f0;", "157": "hwilum hie gewenda\u00f0  \u00a0 \u00a0 \u00a0 \u00a0  in wyrmes lic", "158": "<b>stronges</b> and sticoles,  \u00a0 \u00a0 \u00a0 \u00a0  stinge\u00f0 nieten,", "159": "feldgongende  \u00a0 \u00a0 \u00a0 \u00a0  feoh gestrude\u00f0.", "160": "Hwilum he on w\u00e6tere  \u00a0 \u00a0 \u00a0 \u00a0  wicg gehn\u00e6ge\u00f0,", "161": "hornum geheawe\u00f0,  \u00a0 \u00a0 \u00a0 \u00a0  o\u00f0\u00f0\u00e6t him heortan blod,", "162": "famig flodes b\u00e6\u00f0,  \u00a0 \u00a0 \u00a0 \u00a0  foldan gesece\u00f0.", "163": "Hwilum he gefetera\u00f0  \u00a0 \u00a0 \u00a0 \u00a0  f\u00e6ges mannes,", "164": "handa gehefega\u00f0,  \u00a0 \u00a0 \u00a0 \u00a0  \u00f0onne he \u00e6t hilde sceall", "165": "wi\u00f0 la\u00f0 werud  \u00a0 \u00a0 \u00a0 \u00a0  lifes tiligan;", "166": "awrite\u00f0 he on his w\u00e6pne  \u00a0 \u00a0 \u00a0 \u00a0  w\u00e6llnota heap,", "167": "bealwe bocstafas,  \u00a0 \u00a0 \u00a0 \u00a0  bill forscrife\u00f0,", "168": "meces m\u00e6r\u00f0o.  \u00a0 \u00a0 \u00a0 \u00a0  For\u00f0on n\u00e6nig man scile", "169": "oft or\u00f0ances  \u00a0 \u00a0 \u00a0 \u00a0  ut abredan", "170": "w\u00e6pnes ecgge,  \u00a0 \u00a0 \u00a0 \u00a0  \u00f0eah \u00f0e him se wlite cweme,", "171": "ac symle he sceal singan,  \u00a0 \u00a0 \u00a0 \u00a0  \u00f0onne he his sweord geteo,", "172": "Pater Noster,  \u00a0 \u00a0 \u00a0 \u00a0  and \u00f0\u00e6t palmtreow", "173": "biddan mid blisse,  \u00a0 \u00a0 \u00a0 \u00a0  \u00f0\u00e6t him bu gife", "174": "feorh and folme,  \u00a0 \u00a0 \u00a0 \u00a0  \u00f0onne his feond cyme.\"", "175": "\"...... swice,  \u00a0 \u00a0 \u00a0 \u00a0  \u00e6r he so\u00f0 wite,", "176": "\u00f0\u00e6t \u00f0a sienfullan  \u00a0 \u00a0 \u00a0 \u00a0  saula sticien", "177": "mid hettendum  \u00a0 \u00a0 \u00a0 \u00a0  helle tomiddes.", "178": "Hate\u00f0 \u00f0onne heahcining  \u00a0 \u00a0 \u00a0 \u00a0  helle betynan,", "179": "fyres fulle,  \u00a0 \u00a0 \u00a0 \u00a0  and \u00f0a feondas mid.\"", "180": "H\u00e6fde \u00f0a se snotra  \u00a0 \u00a0 \u00a0 \u00a0  sunu Dauides", "181": "forcumen and forcy\u00f0ed  \u00a0 \u00a0 \u00a0 \u00a0  Caldea eorl.", "182": "Hw\u00e6\u00f0re was on s\u00e6lum  \u00a0 \u00a0 \u00a0 \u00a0  se \u00f0e of si\u00f0e cwom", "183": "feorran gefered;  \u00a0 \u00a0 \u00a0 \u00a0  n\u00e6fre \u00e6r his ferh\u00f0 ahlog.", "184": "Hw\u00e6t! Ic flitan gefr\u00e6gn  \u00a0 \u00a0 \u00a0 \u00a0  on fyrndagum", "185": "modgleawe men,  \u00a0 \u00a0 \u00a0 \u00a0  middangeardes <b>r\u00e6swan,</b>", "186": "gewesan ymbe hira wisdom;  \u00a0 \u00a0 \u00a0 \u00a0  wyrs de\u00f0 se \u00f0e lieh\u00f0", "187": "o\u00f0\u00f0e \u00f0\u00e6s so\u00f0es ans\u00e6ce\u00f0.  \u00a0 \u00a0 \u00a0 \u00a0  Saloman was bremra,", "188": "\u00f0eah \u00f0e <b>Saturnus</b>  \u00a0 \u00a0 \u00a0 \u00a0  sumra h\u00e6fde,", "189": "bald breosttoga,  \u00a0 \u00a0 \u00a0 \u00a0  boca <b>c\u00e6ga,</b>", "190": "<b>leornenga</b> locan.  \u00a0 \u00a0 \u00a0 \u00a0  land eall geondhwearf,", "191": "Indea mere,  \u00a0 \u00a0 \u00a0 \u00a0  east Corsias,", "192": "Persea rice,  \u00a0 \u00a0 \u00a0 \u00a0  Palestinion,", "193": "Niniuen ceastre  \u00a0 \u00a0 \u00a0 \u00a0  and nor\u00f0 Predan,", "194": "Meda ma\u00f0\u00f0umselas,  \u00a0 \u00a0 \u00a0 \u00a0  Marculfes eard,", "195": "Saulus rice,  \u00a0 \u00a0 \u00a0 \u00a0  swa he su\u00f0 lige\u00f0", "196": "ymbe Geallboe  \u00a0 \u00a0 \u00a0 \u00a0  and ymb Geador nor\u00f0,", "197": "Filistina flet,  \u00a0 \u00a0 \u00a0 \u00a0  f\u00e6sten Creca,", "198": "wudu Egipta,  \u00a0 \u00a0 \u00a0 \u00a0  w\u00e6ter Mathea,", "199": "<b>cludas</b> Coreffes,  \u00a0 \u00a0 \u00a0 \u00a0  Caldea rice,", "200": "Creca cr\u00e6ftas,  \u00a0 \u00a0 \u00a0 \u00a0  cynn Arabia,", "201": "lare Libia,  \u00a0 \u00a0 \u00a0 \u00a0  lond Syria,", "202": "Pit\u00f0inia,  \u00a0 \u00a0 \u00a0 \u00a0  Bu\u00f0anasan,", "203": "Pamhpilia,  \u00a0 \u00a0 \u00a0 \u00a0  Pores gem\u00e6re,", "204": "Macedonia,  \u00a0 \u00a0 \u00a0 \u00a0  Mesopotamie,", "205": "Cappadocia,  \u00a0 \u00a0 \u00a0 \u00a0  Cristes <b>e\u00f0el,</b>", "206": "Hieryhco, Galilea,  \u00a0 \u00a0 \u00a0 \u00a0  <b>Hierusalem</b>", "207": "\"o\u00f0\u00f0e ic swigie,", "208": "nyttes hycgge,  \u00a0 \u00a0 \u00a0 \u00a0  \u00f0eah ic no <b>sprece.</b>", "209": "Wat ic \u00f0onne, gif \u00f0u gewitest  \u00a0 \u00a0 \u00a0 \u00a0  on Wendels\u00e6", "210": "ofer Coforflod  \u00a0 \u00a0 \u00a0 \u00a0  cy\u00f0\u00f0e <b>secean,</b>", "211": "\u00f0\u00e6t \u00f0u wille gilpan  \u00a0 \u00a0 \u00a0 \u00a0  \u00f0\u00e6t \u00f0u h\u00e6bbe <b>gumena</b> bearn", "212": "forcumen and forcy\u00f0\u00f0ed.  \u00a0 \u00a0 \u00a0 \u00a0  Wat ic \u00f0\u00e6t w\u00e6ron Caldeas", "213": "gu\u00f0e \u00f0\u00e6s gielpne  \u00a0 \u00a0 \u00a0 \u00a0  and \u00f0\u00e6s goldwlonce,", "214": "m\u00e6r\u00f0a \u00f0\u00e6s modige,  \u00a0 \u00a0 \u00a0 \u00a0  \u00f0\u00e6r to \u00f0am moning gelomp", "215": "su\u00f0 ymbe Sanere feld.  \u00a0 \u00a0 \u00a0 \u00a0  S\u00e6ge me from \u00f0am lande", "216": "\u00f0\u00e6r n\u00e6nig fyra ne m\u00e6g  \u00a0 \u00a0 \u00a0 \u00a0  fotum gest\u00e6ppan.\"", "217": "Saturnus cu\u00e6\u00f0:", "218": "\"Se m\u00e6ra was haten  \u00a0 \u00a0 \u00a0 \u00a0  s\u00e6li\u00f0ende", "219": "weallende Wulf,  \u00a0 \u00a0 \u00a0 \u00a0  <b>wer\u00f0eodum</b> cu\u00f0", "220": "Filistina,  \u00a0 \u00a0 \u00a0 \u00a0  freond Nebrondes.", "221": "He on \u00f0am felda ofslog  \u00a0 \u00a0 \u00a0 \u00a0  <em>XXV</em>", "222": "dracena on d\u00e6gred,  \u00a0 \u00a0 \u00a0 \u00a0  and hine \u00f0a <b>dea\u00f0</b> offeoll;", "223": "for\u00f0an \u00f0a foldan ne m\u00e6g  \u00a0 \u00a0 \u00a0 \u00a0  fira \u00e6nig,", "224": "\u00f0one mercstede,  \u00a0 \u00a0 \u00a0 \u00a0  mon gesecan,", "225": "fugol gefleogan,  \u00a0 \u00a0 \u00a0 \u00a0  ne \u00f0on ma foldan <b>neat.</b>", "226": "\u00f0anon atercynn  \u00a0 \u00a0 \u00a0 \u00a0  \u00e6rest gewurdon", "227": "wide onw\u00e6cned,  \u00a0 \u00a0 \u00a0 \u00a0  \u00f0a \u00f0e nu weallende", "228": "\u00f0urh attres oro\u00f0  \u00a0 \u00a0 \u00a0 \u00a0  ingang ryma\u00f0.", "229": "Git his sweord <b>scine\u00f0</b>  \u00a0 \u00a0 \u00a0 \u00a0  swi\u00f0e gesc\u00e6ned,", "230": "and ofer \u00f0a byrgenna  \u00a0 \u00a0 \u00a0 \u00a0  blica\u00f0 \u00f0a hieltas.\"", "231": "Salomon cw\u00e6\u00f0:", "232": "\"Dol bi\u00f0 se \u00f0e g\u00e6\u00f0  \u00a0 \u00a0 \u00a0 \u00a0  on deop w\u00e6ter,", "233": "se \u00f0e sund nafa\u00f0  \u00a0 \u00a0 \u00a0 \u00a0  ne gesegled scip", "234": "ne fugles flyht,  \u00a0 \u00a0 \u00a0 \u00a0  ne he mid fotum ne m\u00e6g", "235": "grund ger\u00e6can;  \u00a0 \u00a0 \u00a0 \u00a0  huru se godes cunna\u00f0", "236": "full dyslice,  \u00a0 \u00a0 \u00a0 \u00a0  dryhtnes meahta.\"", "237": "Saturnus cu\u00e6\u00f0:", "238": "\"Ac hw\u00e6t is se dumba,  \u00a0 \u00a0 \u00a0 \u00a0  se \u00f0e on sumre dene reste\u00f0?", "239": "Swi\u00f0e snyttra\u00f0,  \u00a0 \u00a0 \u00a0 \u00a0  hafa\u00f0 seofon tungan;", "240": "hafa\u00f0 tungena gehwylc  \u00a0 \u00a0 \u00a0 \u00a0  <em>XX</em> orda,", "241": "hafa\u00f0 orda gehwylc  \u00a0 \u00a0 \u00a0 \u00a0  engles snytro,", "242": "\u00f0ara \u00f0e wile anra hwylc  \u00a0 \u00a0 \u00a0 \u00a0  uppe bringan,", "243": "\u00f0\u00e6t \u00f0u \u00f0\u00e6re gyldnan gesiehst  \u00a0 \u00a0 \u00a0 \u00a0  Hierusalem", "244": "weallas blican  \u00a0 \u00a0 \u00a0 \u00a0  and hiera winrod lixan,", "245": "so\u00f0f\u00e6stra segn.  \u00a0 \u00a0 \u00a0 \u00a0  Saga hw\u00e6t ic m\u00e6ne.\"", "246": "Salomon cu\u00e6\u00f0:", "247": "\"Bec sindon breme,  \u00a0 \u00a0 \u00a0 \u00a0  bodia\u00f0 geneahhe", "248": "weotodne willan  \u00a0 \u00a0 \u00a0 \u00a0  \u00f0am \u00f0e wiht hyge\u00f0.", "249": "Gestranga\u00f0 hie and gesta\u00f0elia\u00f0  \u00a0 \u00a0 \u00a0 \u00a0  sta\u00f0olf\u00e6stne ge\u00f0oht,", "250": "amyrga\u00f0 modsefan  \u00a0 \u00a0 \u00a0 \u00a0  manna gehwylces", "251": "of \u00f0reamedlan  \u00a0 \u00a0 \u00a0 \u00a0  \u00f0isses lifes.\"", "252": "Saturnus cw\u00e6\u00f0:", "253": "\"Bald bi\u00f0 se \u00f0e onbyrege\u00f0  \u00a0 \u00a0 \u00a0 \u00a0  boca cr\u00e6ftes;", "254": "symle bi\u00f0 \u00f0e wisra  \u00a0 \u00a0 \u00a0 \u00a0  \u00f0e hira geweald hafa\u00f0.\"", "255": "Salomon cu\u00e6\u00f0:", "256": "\"Sige hie onsenda\u00f0  \u00a0 \u00a0 \u00a0 \u00a0  so\u00f0f\u00e6stra gehwam,", "257": "h\u00e6lo hy\u00f0e,  \u00a0 \u00a0 \u00a0 \u00a0  \u00f0am \u00f0e hie lufa\u00f0.\"", "258": "Saturnus cw\u00e6\u00f0:", "259": "\"An wise is  \u00a0 \u00a0 \u00a0 \u00a0  on woroldrice", "260": "ymb \u00f0a me fyrwet br\u00e6c  \u00a0 \u00a0 \u00a0 \u00a0  <em>L</em> wintra", "261": "d\u00e6ges and niehtes  \u00a0 \u00a0 \u00a0 \u00a0  \u00f0urh deop gesceaft;", "262": "geomrende gast  \u00a0 \u00a0 \u00a0 \u00a0  de\u00f0 nu gena swa,", "263": "\u00e6r\u00f0on me geunne  \u00a0 \u00a0 \u00a0 \u00a0  ece dryhten", "264": "\u00f0\u00e6t me geseme  \u00a0 \u00a0 \u00a0 \u00a0  snoterra monn.\"", "265": "Salomon cw\u00e6\u00f0:", "266": "\"So\u00f0 is \u00f0\u00e6t \u00f0u sagast;  \u00a0 \u00a0 \u00a0 \u00a0  seme ic \u00f0e recene", "267": "ymb \u00f0a wr\u00e6tlican wiht.  \u00a0 \u00a0 \u00a0 \u00a0  Wilt \u00f0u \u00f0\u00e6t ic \u00f0e secgge?", "268": "An fugel site\u00f0  \u00a0 \u00a0 \u00a0 \u00a0  on <b>Filistina</b>", "269": "middelgem\u00e6rum;  \u00a0 \u00a0 \u00a0 \u00a0  munt is hine ymbutan,", "270": "geap gylden weall.  \u00a0 \u00a0 \u00a0 \u00a0  Georne hine healda\u00f0", "271": "witan Filistina,  \u00a0 \u00a0 \u00a0 \u00a0  wena\u00f0 \u00f0\u00e6s \u00f0e naht is,", "272": "\u00f0\u00e6t hiene him scyle eall \u00f0eod  \u00a0 \u00a0 \u00a0 \u00a0  on gen\u00e6man", "273": "w\u00e6pna ecggum;  \u00a0 \u00a0 \u00a0 \u00a0  hie \u00f0\u00e6s w\u00e6re cunnon,", "274": "<b>healda\u00f0</b> hine niehta gehwylce  \u00a0 \u00a0 \u00a0 \u00a0  nor\u00f0an and su\u00f0an", "275": "on twa healfa  \u00a0 \u00a0 \u00a0 \u00a0  tu hund wearda.", "276": "Se fugel hafa\u00f0  \u00a0 \u00a0 \u00a0 \u00a0  <em>IIII</em> heafdu", "277": "medumra manna,  \u00a0 \u00a0 \u00a0 \u00a0  and he is on middan hw\u00e6len;", "278": "geowes he hafa\u00f0 fi\u00f0eru  \u00a0 \u00a0 \u00a0 \u00a0  and griffus fet,", "279": "lige\u00f0 lonnum f\u00e6st,  \u00a0 \u00a0 \u00a0 \u00a0  loca\u00f0 unhiere,", "280": "swi\u00f0e swinge\u00f0  \u00a0 \u00a0 \u00a0 \u00a0  and his searo hringe\u00f0,", "281": "gille\u00f0 geomorlice  \u00a0 \u00a0 \u00a0 \u00a0  and his gyrn sefa\u00f0,", "282": "wylle\u00f0 hine on \u00f0am wite,  \u00a0 \u00a0 \u00a0 \u00a0  wuna\u00f0 unlustum,", "283": "singge\u00f0 syllice;  \u00a0 \u00a0 \u00a0 \u00a0  seldum \u00e6fre", "284": "his leoma licgga\u00f0.  \u00a0 \u00a0 \u00a0 \u00a0  Longa\u00f0 hine hearde,", "285": "\u00f0ynce\u00f0 him \u00f0\u00e6t sie \u00f0ria <em>XXX</em>  \u00a0 \u00a0 \u00a0 \u00a0  \u00f0usend wintra", "286": "\u00e6r he domd\u00e6ges  \u00a0 \u00a0 \u00a0 \u00a0  dynn gehyre.", "287": "Nyste hine on \u00f0\u00e6re foldan  \u00a0 \u00a0 \u00a0 \u00a0  fira \u00e6nig", "288": "eor\u00f0an cynnes,  \u00a0 \u00a0 \u00a0 \u00a0  \u00e6r\u00f0on ic hine ana onfand", "289": "and hine \u00f0a <b>gebendan</b> het  \u00a0 \u00a0 \u00a0 \u00a0  ofer brad w\u00e6ter,", "290": "\u00f0\u00e6t hine se modega heht  \u00a0 \u00a0 \u00a0 \u00a0  Melotes bearn,", "291": "Filistina fruma,  \u00a0 \u00a0 \u00a0 \u00a0  f\u00e6ste gebindan,", "292": "lonnum belucan  \u00a0 \u00a0 \u00a0 \u00a0  wi\u00f0 leodgryre.", "293": "\u00f0one fugel hata\u00f0  \u00a0 \u00a0 \u00a0 \u00a0  feorbuende,", "294": "Filistina <b>fruman,</b>  \u00a0 \u00a0 \u00a0 \u00a0  uasa mortis.\"", "295": "Saturnus cw\u00e6\u00f0:", "296": "\"Ac hw\u00e6t is \u00f0\u00e6t wundor  \u00a0 \u00a0 \u00a0 \u00a0  \u00f0e geond \u00f0as worold f\u00e6re\u00f0,", "297": "styrnenga g\u00e6\u00f0,  \u00a0 \u00a0 \u00a0 \u00a0  sta\u00f0olas beate\u00f0,", "298": "awece\u00f0 wopdropan,  \u00a0 \u00a0 \u00a0 \u00a0  winne\u00f0 oft hider?", "299": "Ne m\u00e6g hit steorra ne stan  \u00a0 \u00a0 \u00a0 \u00a0  ne se steapa gimm,", "300": "w\u00e6ter ne wildeor  \u00a0 \u00a0 \u00a0 \u00a0  wihte beswican,", "301": "ac him on hand g\u00e6\u00f0  \u00a0 \u00a0 \u00a0 \u00a0  heardes and hnesces,", "302": "micles <b>and</b> m\u00e6tes;  \u00a0 \u00a0 \u00a0 \u00a0  him to mose sceall", "303": "gegangan geara gehwelce  \u00a0 \u00a0 \u00a0 \u00a0  grundbuendra,", "304": "lyftfleogendra,  \u00a0 \u00a0 \u00a0 \u00a0  laguswemmendra,", "305": "\u00f0ria \u00f0reoteno  \u00a0 \u00a0 \u00a0 \u00a0  \u00f0usendgerimes.\"", "306": "Salomon cu\u00e6\u00f0:", "307": "\"Yldo beo\u00f0 on eor\u00f0an  \u00a0 \u00a0 \u00a0 \u00a0  \u00e6ghw\u00e6s cr\u00e6ftig;", "308": "mid hi\u00f0endre  \u00a0 \u00a0 \u00a0 \u00a0  hildewr\u00e6sne,", "309": "rumre racenteage,  \u00a0 \u00a0 \u00a0 \u00a0  r\u00e6ce\u00f0 wide,", "310": "langre linan,  \u00a0 \u00a0 \u00a0 \u00a0  lisse\u00f0 eall \u00f0\u00e6t heo wile.", "311": "Beam heo abreote\u00f0  \u00a0 \u00a0 \u00a0 \u00a0  and bebrice\u00f0 telgum,", "312": "astyre\u00f0 <b>standendne</b>  \u00a0 \u00a0 \u00a0 \u00a0  stefn on si\u00f0e,", "313": "afille\u00f0 hine on foldan;  \u00a0 \u00a0 \u00a0 \u00a0  frite\u00f0 \u00e6fter \u00f0am", "314": "wildne fugol.  \u00a0 \u00a0 \u00a0 \u00a0  Heo oferwige\u00f0 wulf,", "315": "hio oferbide\u00f0 stanas,  \u00a0 \u00a0 \u00a0 \u00a0  heo oferstige\u00f0 style,", "316": "hio abite\u00f0 iren mid ome,  \u00a0 \u00a0 \u00a0 \u00a0  de\u00f0 usic swa.\"", "317": "Saturnus cw\u00e6\u00f0:", "318": "\"Ac forhwon fealle\u00f0 se snaw,  \u00a0 \u00a0 \u00a0 \u00a0  foldan behyde\u00f0,", "319": "bewrih\u00f0 wyrta ci\u00f0,  \u00a0 \u00a0 \u00a0 \u00a0  w\u00e6stmas getige\u00f0,", "320": "ge\u00f0y\u00f0 hie and ge\u00f0reata\u00f0,  \u00a0 \u00a0 \u00a0 \u00a0  \u00f0\u00e6t hie \u00f0rage beo\u00f0", "321": "cealde geclungne?  \u00a0 \u00a0 \u00a0 \u00a0  Full oft <b>he</b> gecosta\u00f0 eac", "322": "wildeora worn,  \u00a0 \u00a0 \u00a0 \u00a0  w\u00e6tum he oferbricge\u00f0,", "323": "gebryce\u00f0 burga geat,  \u00a0 \u00a0 \u00a0 \u00a0  baldlice fere\u00f0,", "324": "reafa\u00f0\"", "325": "\"swi\u00f0or micle  \u00a0 \u00a0 \u00a0 \u00a0  \u00f0onne se swipra ni\u00f0", "326": "se hine gel\u00e6de\u00f0  \u00a0 \u00a0 \u00a0 \u00a0  on \u00f0a la\u00f0an wic", "327": "mid \u00f0a fr\u00e6cnan  \u00a0 \u00a0 \u00a0 \u00a0  feonde to willan.\"", "328": "Saturnus cw\u00e6\u00f0:", "329": "\"Nieht bi\u00f0 wedera \u00f0iestrost,  \u00a0 \u00a0 \u00a0 \u00a0  ned bi\u00f0 wyrda heardost,", "330": "sorg bi\u00f0 swarost byr\u00f0en,  \u00a0 \u00a0 \u00a0 \u00a0  sl\u00e6p bi\u00f0 dea\u00f0e gelicost.\"", "331": "Salomon cw\u00e6\u00f0:", "332": "\"Lytle hwile  \u00a0 \u00a0 \u00a0 \u00a0  leaf beo\u00f0 grene;", "333": "\u00f0onne hie eft fealewia\u00f0,  \u00a0 \u00a0 \u00a0 \u00a0  fealla\u00f0 on eor\u00f0an", "334": "and forweornia\u00f0,  \u00a0 \u00a0 \u00a0 \u00a0  weor\u00f0a\u00f0 to duste.", "335": "Swa \u00f0onne gefealla\u00f0  \u00a0 \u00a0 \u00a0 \u00a0  \u00f0a \u00f0e fyrena \u00e6r", "336": "lange l\u00e6sta\u00f0,  \u00a0 \u00a0 \u00a0 \u00a0  lifia\u00f0 him in mane,", "337": "hyda\u00f0 heahgestreon,  \u00a0 \u00a0 \u00a0 \u00a0  healda\u00f0 georne", "338": "on f\u00e6stenne  \u00a0 \u00a0 \u00a0 \u00a0  feondum to willan,", "339": "and wena\u00f0 wanhogan  \u00a0 \u00a0 \u00a0 \u00a0  \u00f0\u00e6t hie wille wuldorcining,", "340": "\u00e6lmihtig god,  \u00a0 \u00a0 \u00a0 \u00a0  ece gehiran.\"", "341": "Saturnus cw\u00e6\u00f0:", "342": "\"Sona bi\u00f0 gesiene,  \u00a0 \u00a0 \u00a0 \u00a0  si\u00f0\u00f0an flowan mot", "343": "y\u00f0 ofer eall lond,  \u00a0 \u00a0 \u00a0 \u00a0  ne wile heo awa \u00f0\u00e6s", "344": "si\u00f0es geswican,  \u00a0 \u00a0 \u00a0 \u00a0  sio\u00f0\u00f0an hire se s\u00e6l cyme\u00f0,", "345": "\u00f0\u00e6t heo domes d\u00e6ges  \u00a0 \u00a0 \u00a0 \u00a0  dyn gehiere.\"", "346": "Salomon cw\u00e6\u00f0:", "347": "<b>\"Wa</b> bi\u00f0 \u00f0onne \u00f0issum modgum monnum,  \u00a0 \u00a0 \u00a0 \u00a0  \u00f0am \u00f0e her nu mid mane lengest", "348": "lifia\u00f0 on \u00f0isse l\u00e6nan gesceafte.  \u00a0 \u00a0 \u00a0 \u00a0  Ieo \u00f0\u00e6t \u00f0ine leode gecy\u00f0don;", "349": "wunnon hie wi\u00f0 dryhtnes miehtum,  \u00a0 \u00a0 \u00a0 \u00a0  for\u00f0on hie \u00f0\u00e6t worc ne gedegdon.", "350": "Ne sceall ic \u00f0e hw\u00e6\u00f0re, bro\u00f0or, abelgan;  \u00a0 \u00a0 \u00a0 \u00a0  \u00f0u eart swi\u00f0e bittres cynnes,", "351": "eorre eormenstrynde.  \u00a0 \u00a0 \u00a0 \u00a0  Ne beyrn \u00f0u in \u00f0a inwitgecyndo!\"", "352": "Saturnus cw\u00e6\u00f0:", "353": "\"Saga \u00f0u me, Salomon cyning,  \u00a0 \u00a0 \u00a0 \u00a0  sunu Dauides,", "354": "hw\u00e6t beo\u00f0 \u00f0a feowere  \u00a0 \u00a0 \u00a0 \u00a0  f\u00e6g\u00e6s rapas?\"", "355": "Salomon cu\u00e6\u00f0:", "356": "\"Gewurdene wyrda,", "357": "\u00f0\u00e6t beo\u00f0 \u00f0a feowere  \u00a0 \u00a0 \u00a0 \u00a0  f\u00e6ges rapas.\"", "358": "Saturnus cw\u00e6\u00f0:", "359": "\"Ac hwa deme\u00f0 \u00f0onne  \u00a0 \u00a0 \u00a0 \u00a0  dryhtne Criste", "360": "on domes d\u00e6ge,  \u00a0 \u00a0 \u00a0 \u00a0  \u00f0onne he deme\u00f0 eallum gesceaftum?\"", "361": "Salomon cw\u00e6\u00f0:", "362": "\"Hwa dear \u00f0onne dryhtne deman,  \u00a0 \u00a0 \u00a0 \u00a0  \u00f0e us of duste geworhte,", "363": "nergend of niehtes wunde?  \u00a0 \u00a0 \u00a0 \u00a0  Ac s\u00e6ge me hw\u00e6t n\u00e6rende w\u00e6ron.\"", "364": "Saturnus cw\u00e6\u00f0:", "365": "\"Ac forhwon ne mot seo sunne  \u00a0 \u00a0 \u00a0 \u00a0  side gesceafte", "366": "scire geondscinan?  \u00a0 \u00a0 \u00a0 \u00a0  Forhwam besceade\u00f0 heo", "367": "muntas and moras  \u00a0 \u00a0 \u00a0 \u00a0  and monige ec", "368": "weste stowa?  \u00a0 \u00a0 \u00a0 \u00a0  Hu geweor\u00f0e\u00f0 \u00f0\u00e6t?\"", "369": "Salomon cu\u00e6\u00f0:", "370": "\"Ac forhwam n\u00e6ron <b>eor\u00f0welan</b>  \u00a0 \u00a0 \u00a0 \u00a0  ealle <b>ged\u00e6led</b>", "371": "leodum gelice?  \u00a0 \u00a0 \u00a0 \u00a0  Sum to lyt hafa\u00f0,", "372": "godes gr\u00e6dig;  \u00a0 \u00a0 \u00a0 \u00a0  hine god sete\u00f0", "373": "\u00f0urh geearnunga  \u00a0 \u00a0 \u00a0 \u00a0  eadgum to r\u00e6ste.\"", "374": "Saturnus cw\u00e6\u00f0:", "375": "\"Ac forhwan beo\u00f0 \u00f0a gesi\u00f0as  \u00a0 \u00a0 \u00a0 \u00a0  somod \u00e6tg\u00e6dre,", "376": "wop and hleahtor?  \u00a0 \u00a0 \u00a0 \u00a0  Full oft hie weor\u00f0geornra", "377": "s\u00e6l\u00f0a toslita\u00f0;  \u00a0 \u00a0 \u00a0 \u00a0  hu ges\u00e6le\u00f0 \u00f0\u00e6t?\"", "378": "Salomon cu\u00e6\u00f0:", "379": "\"Unl\u00e6de bi\u00f0 and ormod  \u00a0 \u00a0 \u00a0 \u00a0  se \u00f0e a wile", "380": "geomrian on gih\u00f0e;  \u00a0 \u00a0 \u00a0 \u00a0  se bi\u00f0 gode fraco\u00f0ast.\"", "381": "Saturnus cw\u00e6\u00f0:", "382": "\"Forhwon ne moton we \u00f0onne ealle  \u00a0 \u00a0 \u00a0 \u00a0  mid onmedlan", "383": "gegnum gangan  \u00a0 \u00a0 \u00a0 \u00a0  in godes rice?\"", "384": "Salomon cw\u00e6\u00f0:", "385": "\"Ne m\u00e6g fyres feng  \u00a0 \u00a0 \u00a0 \u00a0  ne forstes cile,", "386": "snaw ne sunne  \u00a0 \u00a0 \u00a0 \u00a0  somod eardian,", "387": "aldor ge\u00e6fnan,  \u00a0 \u00a0 \u00a0 \u00a0  ac hira sceal anra gehwylc", "388": "onlutan and onli\u00f0igan  \u00a0 \u00a0 \u00a0 \u00a0  \u00f0e hafa\u00f0 l\u00e6sse <b>m\u00e6gn.\"</b>", "389": "Saturnus cw\u00e6\u00f0:", "390": "\"Ac forhwon \u00f0onne leofa\u00f0  \u00a0 \u00a0 \u00a0 \u00a0  se wyrsa leng?", "391": "Se wyrsa ne wat  \u00a0 \u00a0 \u00a0 \u00a0  in woroldrice", "392": "on his m\u00e6gwinum  \u00a0 \u00a0 \u00a0 \u00a0  maran are.\"", "393": "Salomon cw\u00e6\u00f0:", "394": "\"Ne m\u00e6g mon <b>forildan</b>  \u00a0 \u00a0 \u00a0 \u00a0  \u00e6nige hwile", "395": "\u00f0one deoran si\u00f0,  \u00a0 \u00a0 \u00a0 \u00a0  ac he hine adreogan sceall.\"", "396": "Saturnus cw\u00e6\u00f0:", "397": "\"Ac hu gegange\u00f0 \u00f0\u00e6t?  \u00a0 \u00a0 \u00a0 \u00a0  Gode o\u00f0\u00f0e yfle,", "398": "\u00f0onne hie beo\u00f0 \u00f0urh ane  \u00a0 \u00a0 \u00a0 \u00a0  idese acende,", "399": "twegen getwinnas,  \u00a0 \u00a0 \u00a0 \u00a0  ne bi\u00f0 hira tir gelic.", "400": "O\u00f0er bi\u00f0 unl\u00e6de on eor\u00f0an,  \u00a0 \u00a0 \u00a0 \u00a0  o\u00f0er bi\u00f0 eadig,", "401": "swi\u00f0e leoft\u00e6le  \u00a0 \u00a0 \u00a0 \u00a0  mid leoda dugu\u00f0um;", "402": "o\u00f0er leofa\u00f0  \u00a0 \u00a0 \u00a0 \u00a0  lytle hwile,", "403": "swice\u00f0 on \u00f0isse sidan gesceafte,  \u00a0 \u00a0 \u00a0 \u00a0  and \u00f0onne eft mid sorgum gewite\u00f0.", "404": "Fricge ic \u00f0ec, hlaford Salomon,  \u00a0 \u00a0 \u00a0 \u00a0  hw\u00e6\u00f0res bi\u00f0 hira folgo\u00f0 betra?\"", "405": "Salomon cu\u00e6\u00f0:", "406": "\"Modor ne r\u00e6de\u00f0,  \u00a0 \u00a0 \u00a0 \u00a0  \u00f0onne heo magan cenne\u00f0,", "407": "hu him weor\u00f0e geond worold  \u00a0 \u00a0 \u00a0 \u00a0  widsi\u00f0 sceapen.", "408": "Oft heo to bealwe  \u00a0 \u00a0 \u00a0 \u00a0  bearn afede\u00f0,", "409": "seolfre to sorge,  \u00a0 \u00a0 \u00a0 \u00a0  si\u00f0\u00f0an dreoge\u00f0", "410": "his earfo\u00f0u  \u00a0 \u00a0 \u00a0 \u00a0  orlegstunde.", "411": "Heo \u00f0\u00e6s afran sceall  \u00a0 \u00a0 \u00a0 \u00a0  oft and gelome", "412": "grimme greotan,  \u00a0 \u00a0 \u00a0 \u00a0  \u00f0onne he geong f\u00e6re\u00f0,", "413": "hafa\u00f0 wilde mod,  \u00a0 \u00a0 \u00a0 \u00a0  werige heortan,", "414": "sefan sorgfullne,  \u00a0 \u00a0 \u00a0 \u00a0  slide\u00f0 geneahhe,", "415": "werig, wilna leas,  \u00a0 \u00a0 \u00a0 \u00a0  wuldres bed\u00e6led,", "416": "hwilum higegeomor  \u00a0 \u00a0 \u00a0 \u00a0  healle wearda\u00f0,", "417": "leofa\u00f0 leodum feor;  \u00a0 \u00a0 \u00a0 \u00a0  loca\u00f0 geneahhe", "418": "fram \u00f0am unl\u00e6dan  \u00a0 \u00a0 \u00a0 \u00a0  <b>agen</b> hlaford.", "419": "For\u00f0an nah seo modor geweald,  \u00a0 \u00a0 \u00a0 \u00a0  \u00f0onne heo magan cenne\u00f0,", "420": "bearnes bl\u00e6des,  \u00a0 \u00a0 \u00a0 \u00a0  ac sceall on gebyrd faran", "421": "an \u00e6fter anum;  \u00a0 \u00a0 \u00a0 \u00a0  \u00f0\u00e6t is eald <b>gesceaft.\"</b>", "422": "Saturnus cw\u00e6\u00f0:", "423": "\"Ac forhwan nele monn him on giogo\u00f0e  \u00a0 \u00a0 \u00a0 \u00a0  georne gewyrcan", "424": "deores dryhtscipes  \u00a0 \u00a0 \u00a0 \u00a0  and d\u00e6dfruman,", "425": "wadan on wisdom,  \u00a0 \u00a0 \u00a0 \u00a0  winnan \u00e6fter snytro?\"", "426": "Salomon cw\u00e6\u00f0:", "427": "\"Hw\u00e6t! Him m\u00e6g eadig eorl  \u00a0 \u00a0 \u00a0 \u00a0  ea\u00f0e geceosan", "428": "on his modsefan  \u00a0 \u00a0 \u00a0 \u00a0  mildne hlaford,", "429": "anne \u00e6\u00f0eling.  \u00a0 \u00a0 \u00a0 \u00a0  Ne m\u00e6g don unl\u00e6de swa.\"", "430": "Saturnus cw\u00e6\u00f0:", "431": "\"Ac forhwam winne\u00f0 \u00f0is w\u00e6ter  \u00a0 \u00a0 \u00a0 \u00a0  geond woroldrice,", "432": "dreoge\u00f0 deop gesceaft?  \u00a0 \u00a0 \u00a0 \u00a0  Ne mot on d\u00e6g restan,", "433": "neahtes ne\u00f0y\u00f0,  \u00a0 \u00a0 \u00a0 \u00a0  cr\u00e6fte ty\u00f0,", "434": "cristna\u00f0 and cl\u00e6nsa\u00f0  \u00a0 \u00a0 \u00a0 \u00a0  cwicra manigo,", "435": "wuldre gewlitiga\u00f0.  \u00a0 \u00a0 \u00a0 \u00a0  Ic wihte ne cann", "436": "forhwan se stream ne mot  \u00a0 \u00a0 \u00a0 \u00a0  stillan neahtes.\"", "437": "\"his lifes f\u00e6\u00f0me.  \u00a0 \u00a0 \u00a0 \u00a0  Simle hit bi\u00f0 his lareowum hyrsum;", "438": "full oft hit eac \u00f0\u00e6s deofles  \u00a0 \u00a0 \u00a0 \u00a0  dugo\u00f0 gehn\u00e6ge\u00f0,", "439": "\u00f0\u00e6r weotena bi\u00f0  \u00a0 \u00a0 \u00a0 \u00a0  worn gesamnod.", "440": "\u00f0onne snottrum men  \u00a0 \u00a0 \u00a0 \u00a0  sn\u00e6d o\u00f0\u00f0glide\u00f0,", "441": "\u00f0a he be leohte gesih\u00f0,  \u00a0 \u00a0 \u00a0 \u00a0  lute\u00f0 \u00e6fter,", "442": "gesegna\u00f0 and gesyfle\u00f0  \u00a0 \u00a0 \u00a0 \u00a0  and him sylf frite\u00f0.", "443": "Swilc bi\u00f0 seo an sn\u00e6d  \u00a0 \u00a0 \u00a0 \u00a0  \u00e6ghwylcum men", "444": "selre micle,  \u00a0 \u00a0 \u00a0 \u00a0  gif heo gesegnod bi\u00f0,", "445": "to \u00f0ycgganne,  \u00a0 \u00a0 \u00a0 \u00a0  gif he hit ge\u00f0encan cann,", "446": "\u00f0onne him sie seofon daga  \u00a0 \u00a0 \u00a0 \u00a0  symbelgereordu.", "447": "Leoht hafa\u00f0 heow and had  \u00a0 \u00a0 \u00a0 \u00a0  haliges gastes,", "448": "Cristes gecyndo;  \u00a0 \u00a0 \u00a0 \u00a0  hit \u00f0\u00e6t gecy\u00f0e\u00f0 full oft.", "449": "Gif hit unwitan  \u00a0 \u00a0 \u00a0 \u00a0  \u00e6nige hwile", "450": "healda\u00f0 butan h\u00e6ftum,  \u00a0 \u00a0 \u00a0 \u00a0  hit \u00f0urh hrof w\u00e6de\u00f0,", "451": "bryce\u00f0 and b\u00e6rne\u00f0  \u00a0 \u00a0 \u00a0 \u00a0  boldgetimbru,", "452": "seoma\u00f0 steap and geap,  \u00a0 \u00a0 \u00a0 \u00a0  stige\u00f0 on lenge,", "453": "clymme\u00f0 on gecyndo,  \u00a0 \u00a0 \u00a0 \u00a0  cunna\u00f0 hw\u00e6nne mote", "454": "fyr on his frumsceaft  \u00a0 \u00a0 \u00a0 \u00a0  on f\u00e6der geardas,", "455": "eft to his e\u00f0le,  \u00a0 \u00a0 \u00a0 \u00a0  \u00f0anon hit \u00e6ror cuom.", "456": "Hit bi\u00f0 eallenga  \u00a0 \u00a0 \u00a0 \u00a0  eorl to gesih\u00f0e,", "457": "\u00f0am \u00f0e ged\u00e6lan can  \u00a0 \u00a0 \u00a0 \u00a0  dryhtnes \u00f0ecelan,", "458": "for\u00f0on nis n\u00e6negu gecynd  \u00a0 \u00a0 \u00a0 \u00a0  cuiclifigende,", "459": "ne fugel ne fisc  \u00a0 \u00a0 \u00a0 \u00a0  ne foldan stan,", "460": "ne w\u00e6teres wylm  \u00a0 \u00a0 \u00a0 \u00a0  ne wudutelga,", "461": "ne munt ne mor  \u00a0 \u00a0 \u00a0 \u00a0  ne \u00f0es middangeard,", "462": "\u00f0\u00e6t he for\u00f0 ne sie  \u00a0 \u00a0 \u00a0 \u00a0  fyrenes cynnes.\"", "463": "Saturnus cw\u00e6\u00f0:", "464": "\"Full oft ic frode menn  \u00a0 \u00a0 \u00a0 \u00a0  fyrn gehyrde", "465": "secggan and swerian  \u00a0 \u00a0 \u00a0 \u00a0  ymb sume wisan,", "466": "hw\u00e6\u00f0er w\u00e6re twegra  \u00a0 \u00a0 \u00a0 \u00a0  butan tweon <b>strengra,</b>", "467": "wyrd \u00f0e warnung,  \u00a0 \u00a0 \u00a0 \u00a0  \u00f0onne hie winna\u00f0 oft", "468": "mid hira \u00f0reamedlan,  \u00a0 \u00a0 \u00a0 \u00a0  hw\u00e6\u00f0erne a\u00f0reote\u00f0 \u00e6r.", "469": "Ic to so\u00f0on wat;  \u00a0 \u00a0 \u00a0 \u00a0  s\u00e6gdon me geara", "470": "Filistina witan,  \u00a0 \u00a0 \u00a0 \u00a0  \u00f0onne we on geflitum s\u00e6ton,", "471": "bocum tobr\u00e6ddon  \u00a0 \u00a0 \u00a0 \u00a0  and on bearm legdon,", "472": "me\u00f0elcwidas mengdon,  \u00a0 \u00a0 \u00a0 \u00a0  moniges fengon,", "473": "\u00f0\u00e6t n\u00e6re n\u00e6nig manna  \u00a0 \u00a0 \u00a0 \u00a0  middangeardes", "474": "\u00f0\u00e6t meahte \u00f0ara twega  \u00a0 \u00a0 \u00a0 \u00a0  tuion aspyrian.\"", "475": "Salomon cw\u00e6\u00f0:", "476": "\"Wyrd bi\u00f0 wended hearde,  \u00a0 \u00a0 \u00a0 \u00a0  wealle\u00f0 swi\u00f0e geneahhe;", "477": "heo wop wece\u00f0,  \u00a0 \u00a0 \u00a0 \u00a0  heo wean hlade\u00f0,", "478": "heo gast scy\u00f0,  \u00a0 \u00a0 \u00a0 \u00a0  heo ger byre\u00f0,", "479": "and hw\u00e6\u00f0re him m\u00e6g wissefa  \u00a0 \u00a0 \u00a0 \u00a0  wyrda gehwylce", "480": "gemetigian,  \u00a0 \u00a0 \u00a0 \u00a0  gif he bi\u00f0 modes gleaw", "481": "and to his freondum wile  \u00a0 \u00a0 \u00a0 \u00a0  fultum secan,", "482": "\u00f0eh hw\u00e6\u00f0re godcundes  \u00a0 \u00a0 \u00a0 \u00a0  g\u00e6stes brucan.\"", "483": "Saturnus cw\u00e6\u00f0:", "484": "\"Ac hw\u00e6t wite\u00f0 us  \u00a0 \u00a0 \u00a0 \u00a0  wyrd seo swi\u00f0e,", "485": "eallra fyrena fruma,  \u00a0 \u00a0 \u00a0 \u00a0  f\u00e6h\u00f0o modor,", "486": "weana wyrtwela,  \u00a0 \u00a0 \u00a0 \u00a0  wopes heafod,", "487": "frumscylda gehw\u00e6s  \u00a0 \u00a0 \u00a0 \u00a0  f\u00e6der and modor,", "488": "dea\u00f0es dohtor?  \u00a0 \u00a0 \u00a0 \u00a0  Ac tohwan drohta\u00f0 heo mid us?", "489": "Hw\u00e6t! Hie wile lifigende  \u00a0 \u00a0 \u00a0 \u00a0  late a\u00f0reotan,", "490": "\u00f0\u00e6t heo \u00f0urh fyrena geflitu  \u00a0 \u00a0 \u00a0 \u00a0  f\u00e6h\u00f0o ne tydre.\"", "491": "Salomon cw\u00e6\u00f0:", "492": "\"Nolde g\u00e6d geador  \u00a0 \u00a0 \u00a0 \u00a0  in godes rice", "493": "eadiges engles  \u00a0 \u00a0 \u00a0 \u00a0  and \u00f0\u00e6s ofermodan;", "494": "o\u00f0er his dryhtne hierde,  \u00a0 \u00a0 \u00a0 \u00a0  o\u00f0er him ongan wyrcan \u00f0urh <b>dierne</b> cr\u00e6ftas", "495": "segn and side byrnan,  \u00a0 \u00a0 \u00a0 \u00a0  cw\u00e6\u00f0 \u00f0\u00e6t he mid his gesi\u00f0um wolde", "496": "hi\u00f0an eall heofona rice  \u00a0 \u00a0 \u00a0 \u00a0  and him \u00f0onne on healfum sittan,", "497": "<b>tydran</b> him mid \u00f0y teo\u00f0an d\u00e6le,  \u00a0 \u00a0 \u00a0 \u00a0  o\u00f0\u00f0\u00e6t he his <b>tornes</b> <b>ne</b> <b>cu\u00f0e</b>", "498": "ende \u00f0urh insceafte.  \u00a0 \u00a0 \u00a0 \u00a0  \u00f0a wear\u00f0 se <b>\u00e6\u00f0elra</b> <b>\u00f0eoden</b>", "499": "gedrefed \u00f0urh \u00f0\u00e6s deofles gehygdo;  \u00a0 \u00a0 \u00a0 \u00a0  forlet hine \u00f0a of dune gehreosan,", "500": "afielde hine \u00f0a  \u00a0 \u00a0 \u00a0 \u00a0  under foldan sceatas,", "501": "heht hine \u00f0\u00e6r f\u00e6ste gebindan.  \u00a0 \u00a0 \u00a0 \u00a0  \u00f0\u00e6t sindon \u00f0a usic feohta\u00f0 on.", "502": "For\u00f0on is witena gehwam  \u00a0 \u00a0 \u00a0 \u00a0  wopes eaca.", "503": "\u00f0a \u00f0\u00e6t eadig onfand  \u00a0 \u00a0 \u00a0 \u00a0  engla dryhten,", "504": "\u00f0\u00e6t heo leng mid hine  \u00a0 \u00a0 \u00a0 \u00a0  lare ne namon,", "505": "aweorp hine \u00f0a of \u00f0am wuldre  \u00a0 \u00a0 \u00a0 \u00a0  and wide todraf,", "506": "and him bebead  \u00a0 \u00a0 \u00a0 \u00a0  bearn heofonwara", "507": "\u00f0\u00e6t hie ec scoldon  \u00a0 \u00a0 \u00a0 \u00a0  a \u00f0enden hie lifdon", "508": "wunian in wylme,  \u00a0 \u00a0 \u00a0 \u00a0  wop \u00f0rowian,", "509": "heaf under hefonum,  \u00a0 \u00a0 \u00a0 \u00a0  and him helle gescop,", "510": "w\u00e6lcealde wic  \u00a0 \u00a0 \u00a0 \u00a0  wintre be\u00f0eahte,", "511": "w\u00e6ter in sende  \u00a0 \u00a0 \u00a0 \u00a0  and wyrmgeardas,", "512": "atol deor monig  \u00a0 \u00a0 \u00a0 \u00a0  irenum hornum,", "513": "blodige earnas  \u00a0 \u00a0 \u00a0 \u00a0  and blace n\u00e6dran,", "514": "\u00f0urst and hungor  \u00a0 \u00a0 \u00a0 \u00a0  and \u00f0earle gewin,", "515": "egna egesan,  \u00a0 \u00a0 \u00a0 \u00a0  unrotnesse;", "516": "and \u00e6ghwylc him \u00f0issa earfe\u00f0a  \u00a0 \u00a0 \u00a0 \u00a0  ece stonde\u00f0", "517": "butan <b>edwende</b>  \u00a0 \u00a0 \u00a0 \u00a0  a \u00f0enden hie lifiga\u00f0.\"", "518": "Saturnus cw\u00e6\u00f0:", "519": "\"Is \u00f0onne on \u00f0isse foldan  \u00a0 \u00a0 \u00a0 \u00a0  fira \u00e6nig", "520": "eor\u00f0an cynnes,  \u00a0 \u00a0 \u00a0 \u00a0  \u00f0ara \u00f0e <b>man</b> age,", "521": "\u00f0e dea\u00f0 ab\u00e6de,  \u00a0 \u00a0 \u00a0 \u00a0  \u00e6r se d\u00e6g cyme", "522": "\u00f0\u00e6t sie his calendcwide  \u00a0 \u00a0 \u00a0 \u00a0  arunnen", "523": "and hine mon annunga  \u00a0 \u00a0 \u00a0 \u00a0  ut abanne?\"", "524": "Salomon cw\u00e6\u00f0:", "525": "<b>\"\u00e6ghwylcum</b> <b>men</b>  \u00a0 \u00a0 \u00a0 \u00a0  engel onsende\u00f0", "526": "dryhten <b>heofona</b>  \u00a0 \u00a0 \u00a0 \u00a0  <b>\u00f0onne</b> <b>d\u00e6g</b> <b>styre\u00f0;</b>", "527": "se sceall behealdan  \u00a0 \u00a0 \u00a0 \u00a0  hu his hyge <b>wille;</b>", "528": "<b>gr\u00e6dig</b> growan  \u00a0 \u00a0 \u00a0 \u00a0  in godes willan,", "529": "murnan metodes \u00f0rym,  \u00a0 \u00a0 \u00a0 \u00a0  mid \u00f0y \u00f0e hit d\u00e6g bi\u00f0.", "530": "\u00f0onne hine ymbeganga\u00f0  \u00a0 \u00a0 \u00a0 \u00a0  gastas twegen;", "531": "o\u00f0er bi\u00f0 golde gl\u00e6dra,  \u00a0 \u00a0 \u00a0 \u00a0  o\u00f0er bi\u00f0 grundum sweartra,", "532": "o\u00f0er cyme\u00f0", "533": "ofer \u00f0\u00e6re stylenan helle;", "534": "o\u00f0er hine l\u00e6re\u00f0  \u00a0 \u00a0 \u00a0 \u00a0  \u00f0\u00e6t he lufan healde,", "535": "metodes miltse,  \u00a0 \u00a0 \u00a0 \u00a0  and his m\u00e6ga r\u00e6d,", "536": "o\u00f0er hine tyhte\u00f0  \u00a0 \u00a0 \u00a0 \u00a0  and on t\u00e6so l\u00e6re\u00f0,", "537": "ywe\u00f0 him and yppe\u00f0  \u00a0 \u00a0 \u00a0 \u00a0  earmra manna", "538": "misgemynda,  \u00a0 \u00a0 \u00a0 \u00a0  and \u00f0urh \u00f0\u00e6t his mod hwete\u00f0,", "539": "l\u00e6de\u00f0 hine and l\u00e6ce\u00f0  \u00a0 \u00a0 \u00a0 \u00a0  and hine geond land spane\u00f0,", "540": "o\u00f0\u00f0\u00e6t his ege bi\u00f0,  \u00a0 \u00a0 \u00a0 \u00a0  \u00e6f\u00f0ancum full,", "541": "\u00f0urh earmra scyld  \u00a0 \u00a0 \u00a0 \u00a0  yrre geworden.", "542": "Swa \u00f0onne feohte\u00f0 se feond  \u00a0 \u00a0 \u00a0 \u00a0  on feower gecynd,", "543": "o\u00f0\u00f0\u00e6t he gewende\u00f0  \u00a0 \u00a0 \u00a0 \u00a0  on \u00f0a wyrsan hand", "544": "deofles d\u00e6dum  \u00a0 \u00a0 \u00a0 \u00a0  d\u00e6glongne fyrst,", "545": "and \u00f0\u00e6s willan wyrc\u00f0  \u00a0 \u00a0 \u00a0 \u00a0  \u00f0e hine on woh spane\u00f0.", "546": "Gewite\u00f0 \u00f0onne wepende  \u00a0 \u00a0 \u00a0 \u00a0  on weg faran", "547": "engel to his earde  \u00a0 \u00a0 \u00a0 \u00a0  and \u00f0\u00e6t eall saga\u00f0:", "548": "'Ne meahte ic of \u00f0\u00e6re heortan  \u00a0 \u00a0 \u00a0 \u00a0  heardne a\u00f0ringan", "549": "stylenne stan;  \u00a0 \u00a0 \u00a0 \u00a0  stica\u00f0 him tomiddes'\""}, "sourceLink": "http://www.sacred-texts.com/neu/ascp/index.htm"}