{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 19", "language": "old_english", "englishTitle": "The Meters of Boethius: Meter 19", "text": {"0": "Eala, \u00fe\u00e6t is hefig dysig, \u00a0\u00a0\u00a0\u00a0 hyge\u00f0 ymbe se \u00f0e wile,", "1": "and frecenlic \u00a0\u00a0\u00a0\u00a0 fira gehwilcum", "2": "\u00fe\u00e6t \u00f0a earman men \u00a0\u00a0\u00a0\u00a0 mid ealle gedw\u00e6le\u00f0,", "3": "of \u00f0\u00e6m rihtan wege \u00a0\u00a0\u00a0\u00a0 recene al\u00e6ded.", "4": "Hw\u00e6\u00f0er ge willen \u00a0\u00a0\u00a0\u00a0 on wuda secan", "5": "gold \u00f0\u00e6t reade \u00a0\u00a0\u00a0\u00a0 on grenum triowum?", "6": "Ic wat swa \u00f0eah \u00a0\u00a0\u00a0\u00a0 \u00fe\u00e6t hit witena nan", "7": "\u00feider ne sece\u00f0, \u00a0\u00a0\u00a0\u00a0 for\u00f0\u00e6m hit \u00fe\u00e6r ne wex\u00f0,", "8": "ne on wingeardum \u00a0\u00a0\u00a0\u00a0 wlitige gimmas.", "9": "Hwy ge nu ne settan \u00a0\u00a0\u00a0\u00a0 on sume dune", "10": "fiscnet eowru, \u00a0\u00a0\u00a0\u00a0 \u00feonne eow fon lyste\u00f0", "11": "leax o\u00f0\u00f0e cyperan? \u00a0\u00a0\u00a0\u00a0 Me gelicost \u00f0inc\u00f0", "12": "\u00fe\u00e6tte ealle witen \u00a0\u00a0\u00a0\u00a0 eor\u00f0buende", "13": "\u00feoncolmode \u00a0\u00a0\u00a0\u00a0 \u00f0\u00e6t hi \u00fe\u00e6r ne sint.", "14": "Hw\u00e6\u00feer ge nu willen \u00a0\u00a0\u00a0\u00a0 w\u00e6\u00fean mid hundum", "15": "on sealtne s\u00e6, \u00a0\u00a0\u00a0\u00a0 \u00feonne eow secan lyst", "16": "heorotas and hinda? \u00a0\u00a0\u00a0\u00a0 \u00feu gehicgan meaht", "17": "\u00fe\u00e6t ge willa\u00f0 \u00f0a \u00a0\u00a0\u00a0\u00a0 on wuda secan", "18": "oftor micle \u00a0\u00a0\u00a0\u00a0 \u00feonne ut on s\u00e6.", "19": "Is \u00f0\u00e6t wundorlic, \u00a0\u00a0\u00a0\u00a0 \u00fe\u00e6t we witan ealle,", "20": "\u00fe\u00e6t mon secan sceal \u00a0\u00a0\u00a0\u00a0 be s\u00e6waro\u00f0e", "21": "and be eaofrum \u00a0\u00a0\u00a0\u00a0 \u00e6\u00feele gimmas,", "22": "hwite and reade \u00a0\u00a0\u00a0\u00a0 and hiwa gehw\u00e6s.", "23": "Hw\u00e6t, hi eac witon \u00a0\u00a0\u00a0\u00a0 hw\u00e6r hi eafiscas", "24": "secan \u00feurfan, \u00a0\u00a0\u00a0\u00a0 and swylcra fela", "25": "weoruldwelena; \u00a0\u00a0\u00a0\u00a0 hi \u00fe\u00e6t wel do\u00f0,", "26": "geornfulle men, \u00a0\u00a0\u00a0\u00a0 geara gehwilce.", "27": "Ac \u00f0\u00e6t is earmlicost \u00a0\u00a0\u00a0\u00a0 ealra \u00feinga", "28": "\u00fe\u00e6t \u00fea dysegan sint \u00a0\u00a0\u00a0\u00a0 on gedwolan wordene,", "29": "efne swa blinde \u00a0\u00a0\u00a0\u00a0 \u00fe\u00e6t hi on breostum ne magon", "30": "ea\u00f0e gecnawan \u00a0\u00a0\u00a0\u00a0 hw\u00e6r \u00fea ecan good,", "31": "so\u00f0a ges\u00e6l\u00f0a, \u00a0\u00a0\u00a0\u00a0 sindon gehydda.", "32": "For\u00fe\u00e6m hi \u00e6fre ne lyst \u00a0\u00a0\u00a0\u00a0 \u00e6fter spyrian,", "33": "secan \u00fea ges\u00e6l\u00f0a. \u00a0\u00a0\u00a0\u00a0 Wena\u00f0 samwise", "34": "\u00fe\u00e6t hi on \u00f0is l\u00e6nan m\u00e6gen \u00a0\u00a0\u00a0\u00a0 life findan", "35": "so\u00f0a ges\u00e6l\u00f0a, \u00a0\u00a0\u00a0\u00a0 \u00fe\u00e6t is selfa god.", "36": "Ic nat hu ic m\u00e6ge \u00a0\u00a0\u00a0\u00a0 n\u00e6nige \u00f0inga", "37": "ealles swa swi\u00f0e \u00a0\u00a0\u00a0\u00a0 on sefan minum", "38": "hiora dysig t\u00e6lan \u00a0\u00a0\u00a0\u00a0 swa hit me don lyste\u00f0,", "39": "ne ic \u00fee swa sweotole \u00a0\u00a0\u00a0\u00a0 gesecgan ne m\u00e6g,", "40": "for\u00f0\u00e6m <strong>hi</strong> sint earmran \u00a0\u00a0\u00a0\u00a0 and eac dysegran,", "41": "unges\u00e6ligran, \u00a0\u00a0\u00a0\u00a0 \u00feonne ic \u00fee secgan m\u00e6ge.", "42": "Hi wilnia\u00f0 \u00a0\u00a0\u00a0\u00a0 welan and \u00e6hta", "43": "and weor\u00f0scipes \u00a0\u00a0\u00a0\u00a0 to gewinnanne;", "44": "\u00feonne hi habba\u00f0 \u00a0\u00a0\u00a0\u00a0 \u00fe\u00e6t hiora hige sece\u00f0,", "45": "wena\u00f0 \u00feonne \u00a0\u00a0\u00a0\u00a0 swa gewitlease", "46": "\u00f0\u00e6t hi \u00fea so\u00f0an \u00a0\u00a0\u00a0\u00a0 ges\u00e6l\u00f0a h\u00e6bben."}, "sourceLink": "http://www.sacred-texts.com/neu/ascp/index.htm"}