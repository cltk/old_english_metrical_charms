{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 12", "language": "old_english", "englishTitle": "The Meters of Boethius: Meter 12", "text": {"0": "Se \u00fee wille wyrcan \u00a0\u00a0\u00a0\u00a0 w\u00e6stmb\u00e6re lond,", "1": "atio of \u00f0\u00e6m \u00e6cere \u00a0\u00a0\u00a0\u00a0 \u00e6rest sona", "2": "fearn and \u00feornas \u00a0\u00a0\u00a0\u00a0 and fyrsas swa same,", "3": "wiod \u00fea \u00fee willa\u00f0 \u00a0\u00a0\u00a0\u00a0 welhw\u00e6r derian", "4": "cl\u00e6num hw\u00e6te, \u00a0\u00a0\u00a0\u00a0 \u00fey l\u00e6s he ci\u00f0a leas", "5": "licge on \u00f0\u00e6m lande. \u00a0\u00a0\u00a0\u00a0 Is leoda gehw\u00e6m", "6": "\u00f0ios o\u00f0ru bysen \u00a0\u00a0\u00a0\u00a0 efnbehefu,", "7": "\u00fe\u00e6t is, \u00fe\u00e6tte \u00f0ynce\u00f0 \u00a0\u00a0\u00a0\u00a0 \u00feegna gehwelcum", "8": "huniges bibread \u00a0\u00a0\u00a0\u00a0 healfe \u00fey swetre,", "9": "gif he hwene \u00e6r \u00a0\u00a0\u00a0\u00a0 huniges teare", "10": "bitres onbyrge\u00f0. \u00a0\u00a0\u00a0\u00a0 Bi\u00f0 eac swa same", "11": "monna \u00e6ghwilc \u00a0\u00a0\u00a0\u00a0 micle \u00fey f\u00e6genra", "12": "li\u00f0es we\u00f0res, \u00a0\u00a0\u00a0\u00a0 gif hine lytle \u00e6r", "13": "stormas gestonda\u00f0 \u00a0\u00a0\u00a0\u00a0 and se stearca wind", "14": "nor\u00f0an and eastan. \u00a0\u00a0\u00a0\u00a0 N\u00e6negum \u00feuhte", "15": "d\u00e6g on \u00feonce, \u00a0\u00a0\u00a0\u00a0 gif sio dimme niht", "16": "\u00e6r ofer eldum \u00a0\u00a0\u00a0\u00a0 egesan ne brohte.", "17": "Swa \u00feinc\u00f0 anra gehw\u00e6m \u00a0\u00a0\u00a0\u00a0 eor\u00f0buendra", "18": "sio so\u00f0e ges\u00e6l\u00f0 \u00a0\u00a0\u00a0\u00a0 symle \u00f0e betere", "19": "and \u00fey wynsumre, \u00a0\u00a0\u00a0\u00a0 \u00fee he wita ma,", "20": "heardra hen\u00f0a, \u00a0\u00a0\u00a0\u00a0 her adreoge\u00f0.", "21": "\u00feu meaht eac mycle \u00fey e\u00f0 \u00a0\u00a0\u00a0\u00a0 on modsefan", "22": "so\u00f0a ges\u00e6l\u00f0a \u00a0\u00a0\u00a0\u00a0 sweotolor gecnawan,", "23": "and to heora cy\u00f0\u00f0e \u00a0\u00a0\u00a0\u00a0 becuman si\u00f0\u00f0an,", "24": "gif \u00feu up atyhs\u00f0 \u00a0\u00a0\u00a0\u00a0 \u00e6rest sona", "25": "and \u00f0u awyrtwalast \u00a0\u00a0\u00a0\u00a0 of gewitlocan", "26": "leasa ges\u00e6l\u00f0a, \u00a0\u00a0\u00a0\u00a0 swa swa londes ceorl", "27": "of his \u00e6cere lyc\u00f0 \u00a0\u00a0\u00a0\u00a0 yfel weod monig.", "28": "Si\u00f0\u00f0an ic \u00f0e secge \u00a0\u00a0\u00a0\u00a0 \u00fe\u00e6t \u00feu sweotole meaht", "29": "so\u00f0a ges\u00e6l\u00f0a \u00a0\u00a0\u00a0\u00a0 sona oncnawan,", "30": "and \u00feu \u00e6fre ne recst \u00a0\u00a0\u00a0\u00a0 \u00e6niges \u00f0inges", "31": "ofer \u00fea ane, \u00a0\u00a0\u00a0\u00a0 gif \u00feu hi ealles ongitst."}, "sourceLink": "http://www.sacred-texts.com/neu/ascp/index.htm"}