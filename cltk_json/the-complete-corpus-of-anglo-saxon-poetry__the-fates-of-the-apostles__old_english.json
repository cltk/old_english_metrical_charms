{"author": "Not available", "source": "The Complete Corpus of Anglo-Saxon Poetry", "originalTitle": "The Fates of the Apostles", "language": "old_english", "englishTitle": "The Fates of the Apostles", "text": {"0": "Hw\u00e6t! Ic \u00feysne sang  \u00a0 \u00a0 \u00a0 \u00a0  si\u00f0geomor fand", "1": "on seocum sefan,  \u00a0 \u00a0 \u00a0 \u00a0  samnode wide", "2": "hu \u00fea \u00e6\u00f0elingas  \u00a0 \u00a0 \u00a0 \u00a0  ellen cy\u00f0don,", "3": "torhte ond tireadige.  \u00a0 \u00a0 \u00a0 \u00a0  Twelfe <b>w\u00e6ron,</b>", "4": "d\u00e6dum domf\u00e6ste,  \u00a0 \u00a0 \u00a0 \u00a0  dryhtne gecorene,", "5": "leofe on life.  \u00a0 \u00a0 \u00a0 \u00a0  Lof wide sprang,", "6": "miht ond m\u00e6r\u00f0o,  \u00a0 \u00a0 \u00a0 \u00a0  ofer middangeard,", "7": "\u00feeodnes \u00feegna,  \u00a0 \u00a0 \u00a0 \u00a0  \u00ferym unlytel.", "8": "Halgan heape  \u00a0 \u00a0 \u00a0 \u00a0  hlyt wisode", "9": "\u00fe\u00e6r hie dryhtnes \u00e6  \u00a0 \u00a0 \u00a0 \u00a0  deman sceoldon,", "10": "reccan fore rincum.  \u00a0 \u00a0 \u00a0 \u00a0  Sume on Romebyrig,", "11": "frame, fyrdhwate,  \u00a0 \u00a0 \u00a0 \u00a0  feorh ofgefon", "12": "\u00feurg Nerones  \u00a0 \u00a0 \u00a0 \u00a0  <b>nearwe</b> searwe,", "13": "Petrus ond Paulus.  \u00a0 \u00a0 \u00a0 \u00a0  Is se apostolhad", "14": "wide geweor\u00f0od  \u00a0 \u00a0 \u00a0 \u00a0  ofer wer\u00feeoda!", "15": "Swylce Andreas  \u00a0 \u00a0 \u00a0 \u00a0  in Achagia", "16": "for Egias  \u00a0 \u00a0 \u00a0 \u00a0  aldre gene\u00f0de.", "17": "Ne \u00fereodode he fore \u00ferymme  \u00a0 \u00a0 \u00a0 \u00a0  \u00f0eodcyninges,", "18": "\u00e6niges on eor\u00f0an,  \u00a0 \u00a0 \u00a0 \u00a0  ac him ece geceas", "19": "langsumre lif,  \u00a0 \u00a0 \u00a0 \u00a0  leoht unhwilen,", "20": "sy\u00fe\u00fean hildeheard,  \u00a0 \u00a0 \u00a0 \u00a0  heriges byrhtme,", "21": "\u00e6fter gu\u00f0plegan  \u00a0 \u00a0 \u00a0 \u00a0  gealgan \u00feehte.", "22": "Hw\u00e6t, we eac gehyrdon  \u00a0 \u00a0 \u00a0 \u00a0  be Iohanne", "23": "\u00e6gl\u00e6awe menn  \u00a0 \u00a0 \u00a0 \u00a0  \u00e6\u00f0elo reccan!", "24": "Se manna w\u00e6s,  \u00a0 \u00a0 \u00a0 \u00a0  mine gefrege,", "25": "\u00feurh cneorisse  \u00a0 \u00a0 \u00a0 \u00a0  Criste leofast", "26": "on weres hade,  \u00a0 \u00a0 \u00a0 \u00a0  sy\u00f0\u00f0an wuldres cyning,", "27": "engla ordfruma,  \u00a0 \u00a0 \u00a0 \u00a0  eor\u00f0an sohte", "28": "\u00feurh f\u00e6mnan hrif,  \u00a0 \u00a0 \u00a0 \u00a0  f\u00e6der manncynnes.", "29": "He in Effessia  \u00a0 \u00a0 \u00a0 \u00a0  ealle \u00ferage", "30": "leode l\u00e6rde,  \u00a0 \u00a0 \u00a0 \u00a0  \u00feanon lifes weg", "31": "si\u00f0e gesohte,  \u00a0 \u00a0 \u00a0 \u00a0  swegle dreamas,", "32": "beorhtne boldwelan.  \u00a0 \u00a0 \u00a0 \u00a0  N\u00e6s his bro\u00f0or l\u00e6t,", "33": "si\u00f0es s\u00e6ne,  \u00a0 \u00a0 \u00a0 \u00a0  ac \u00f0urh sweordes bite", "34": "mid Iudeum  \u00a0 \u00a0 \u00a0 \u00a0  Iacob sceolde", "35": "fore Herode  \u00a0 \u00a0 \u00a0 \u00a0  ealdre ged\u00e6lan,", "36": "feorh wi\u00f0 fl\u00e6sce.  \u00a0 \u00a0 \u00a0 \u00a0  Philipus w\u00e6s", "37": "mid Asseum,  \u00a0 \u00a0 \u00a0 \u00a0  \u00feanon ece lif", "38": "\u00feurh rode cwealm  \u00a0 \u00a0 \u00a0 \u00a0  ricene gesohte,", "39": "sy\u00f0\u00f0an on galgan  \u00a0 \u00a0 \u00a0 \u00a0  in Gearapolim", "40": "ahangen w\u00e6s  \u00a0 \u00a0 \u00a0 \u00a0  hildecor\u00f0re.", "41": "Huru, wide wear\u00f0  \u00a0 \u00a0 \u00a0 \u00a0  wurd undyrne", "42": "\u00fe\u00e6t to Indeum  \u00a0 \u00a0 \u00a0 \u00a0  aldre gel\u00e6dde", "43": "beaducr\u00e6ftig beorn,  \u00a0 \u00a0 \u00a0 \u00a0  Bartholameus!", "44": "\u00feone heht Astrias  \u00a0 \u00a0 \u00a0 \u00a0  in Albano,", "45": "h\u00e6\u00f0en ond hygeblind,  \u00a0 \u00a0 \u00a0 \u00a0  heafde beneotan,", "46": "for\u00fean he \u00f0a h\u00e6\u00f0engild  \u00a0 \u00a0 \u00a0 \u00a0  hyran ne wolde,", "47": "wig weor\u00f0ian.  \u00a0 \u00a0 \u00a0 \u00a0  Him w\u00e6s wuldres dream,", "48": "lifwela leofra  \u00a0 \u00a0 \u00a0 \u00a0  \u00feonne \u00feas leasan godu.", "49": "Swylce Thomas eac  \u00a0 \u00a0 \u00a0 \u00a0  \u00feriste gene\u00f0de", "50": "on Indea  \u00a0 \u00a0 \u00a0 \u00a0  o\u00f0re d\u00e6las,", "51": "\u00fe\u00e6r manegum wear\u00f0  \u00a0 \u00a0 \u00a0 \u00a0  mod onlihted,", "52": "hige onhyrded,  \u00a0 \u00a0 \u00a0 \u00a0  \u00feurh his halig word.", "53": "Sy\u00f0\u00f0an collenfer\u00f0  \u00a0 \u00a0 \u00a0 \u00a0  cyninges bro\u00f0or", "54": "awehte for weorodum,  \u00a0 \u00a0 \u00a0 \u00a0  wundorcr\u00e6fte,", "55": "\u00feurh dryhtnes miht,  \u00a0 \u00a0 \u00a0 \u00a0  \u00fe\u00e6t he of dea\u00f0e aras,", "56": "geong ond gu\u00f0hw\u00e6t,  \u00a0 \u00a0 \u00a0 \u00a0  ond him w\u00e6s Gad nama,", "57": "ond \u00f0a \u00fe\u00e6m folce  \u00a0 \u00a0 \u00a0 \u00a0  feorg gesealde,", "58": "sin \u00e6t s\u00e6cce.  \u00a0 \u00a0 \u00a0 \u00a0  Sweordr\u00e6s fornam", "59": "\u00feurh h\u00e6\u00f0ene hand,  \u00a0 \u00a0 \u00a0 \u00a0  \u00fe\u00e6r se halga gecrang,", "60": "wund for weorudum,  \u00a0 \u00a0 \u00a0 \u00a0  \u00feonon wuldres leoht", "61": "sawle gesohte  \u00a0 \u00a0 \u00a0 \u00a0  sigores to leane.", "62": "Hw\u00e6t, we \u00fe\u00e6t gehyrdon  \u00a0 \u00a0 \u00a0 \u00a0  \u00feurg halige bec,", "63": "\u00fe\u00e6t mid Sigelwarum  \u00a0 \u00a0 \u00a0 \u00a0  so\u00f0 yppe wear\u00f0,", "64": "dryhtlic dom godes!  \u00a0 \u00a0 \u00a0 \u00a0  D\u00e6ges or onwoc,", "65": "leohtes geleafan,  \u00a0 \u00a0 \u00a0 \u00a0  land w\u00e6s gef\u00e6lsod", "66": "\u00feurh Matheus  \u00a0 \u00a0 \u00a0 \u00a0  m\u00e6re lare.", "67": "\u00feone het Irtacus  \u00a0 \u00a0 \u00a0 \u00a0  \u00f0urh yrne hyge,", "68": "w\u00e6lreow cyning,  \u00a0 \u00a0 \u00a0 \u00a0  w\u00e6pnum aswebban.", "69": "Hyrde we \u00fe\u00e6t Iacob  \u00a0 \u00a0 \u00a0 \u00a0  in Ierusalem", "70": "fore sacerdum  \u00a0 \u00a0 \u00a0 \u00a0  swilt \u00ferowode.", "71": "\u00f0urg stenges sweng  \u00a0 \u00a0 \u00a0 \u00a0  sti\u00f0mod gecrang,", "72": "eadig for \u00e6festum.  \u00a0 \u00a0 \u00a0 \u00a0  Hafa\u00f0 nu ece lif", "73": "mid wuldorcining,  \u00a0 \u00a0 \u00a0 \u00a0  wiges to leane.", "74": "N\u00e6ron \u00f0a twegen  \u00a0 \u00a0 \u00a0 \u00a0  tohtan s\u00e6ne,", "75": "lindgelaces,  \u00a0 \u00a0 \u00a0 \u00a0  land Persea", "76": "sohton si\u00f0frome,  \u00a0 \u00a0 \u00a0 \u00a0  Simon ond Thaddeus,", "77": "beornas beadorofe!  \u00a0 \u00a0 \u00a0 \u00a0  Him wear\u00f0 bam samod", "78": "an ended\u00e6g.  \u00a0 \u00a0 \u00a0 \u00a0  \u00e6\u00f0ele sceoldon", "79": "\u00f0urh w\u00e6penhete  \u00a0 \u00a0 \u00a0 \u00a0  weorc \u00ferowigan,", "80": "sigelean secan,  \u00a0 \u00a0 \u00a0 \u00a0  ond \u00feone so\u00f0an gefean,", "81": "dream \u00e6fter dea\u00f0e,  \u00a0 \u00a0 \u00a0 \u00a0  \u00fea ged\u00e6led wear\u00f0", "82": "lif wi\u00f0 lice,  \u00a0 \u00a0 \u00a0 \u00a0  ond \u00feas l\u00e6nan gestreon,", "83": "idle \u00e6htwelan,  \u00a0 \u00a0 \u00a0 \u00a0  <b>ealle</b> forhogodan.", "84": "\u00f0us \u00f0a \u00e6\u00f0elingas  \u00a0 \u00a0 \u00a0 \u00a0  ende gesealdon,", "85": "<em>XII</em> tilmodige.  \u00a0 \u00a0 \u00a0 \u00a0  Tir unbr\u00e6cne", "86": "wegan on gewitte  \u00a0 \u00a0 \u00a0 \u00a0  wuldres \u00feegnas.", "87": "Nu ic \u00feonne bidde  \u00a0 \u00a0 \u00a0 \u00a0  beorn se \u00f0e lufige", "88": "\u00feysses giddes begang  \u00a0 \u00a0 \u00a0 \u00a0  \u00fe\u00e6t he geomrum me", "89": "\u00feone <b>halgan</b> heap  \u00a0 \u00a0 \u00a0 \u00a0  helpe bidde,", "90": "fri\u00f0es ond fultomes.  \u00a0 \u00a0 \u00a0 \u00a0  Hu, ic freonda be\u00feearf", "91": "li\u00f0ra on lade,  \u00a0 \u00a0 \u00a0 \u00a0  \u00feonne ic sceal langne ham,", "92": "eardwic uncu\u00f0,  \u00a0 \u00a0 \u00a0 \u00a0  ana <b>gesecan,</b>", "93": "<b>l\u00e6tan</b> me on laste  \u00a0 \u00a0 \u00a0 \u00a0  lic, eor\u00f0an d\u00e6l,", "94": "w\u00e6lreaf wunigean  \u00a0 \u00a0 \u00a0 \u00a0  weormum to hro\u00f0re.", "95": "Her m\u00e6g findan  \u00a0 \u00a0 \u00a0 \u00a0  <b>fore\u00feances</b> gleaw,", "96": "se \u00f0e hine lyste\u00f0  \u00a0 \u00a0 \u00a0 \u00a0  leo\u00f0giddunga,", "97": "hwa \u00feas fitte fegde.  \u00a0 \u00a0 \u00a0 \u00a0  \u16c7 \u00fe\u00e6r on ende <b>stande\u00fe,</b>", "98": "eorlas \u00fe\u00e6s on eor\u00f0an bruca\u00fe.  \u00a0 \u00a0 \u00a0 \u00a0  Ne moton hie awa \u00e6tsomne,", "99": "woruldwunigende;  \u00a0 \u00a0 \u00a0 \u00a0  \u16b9 sceal gedreosan,", "100": "\u16a2 on e\u00f0le,  \u00a0 \u00a0 \u00a0 \u00a0  \u00e6fter <b>tohreosan</b>", "101": "<b>l\u00e6ne</b> lices fr\u00e6tewa,  \u00a0 \u00a0 \u00a0 \u00a0  efne swa \u16da toglide\u00f0.", "102": "<b>\u00feonne</b> <b>\u16b3</b> <b>ond</b> <b>\u16a3</b>  \u00a0 \u00a0 \u00a0 \u00a0  cr\u00e6ftes <b>neosa\u00f0</b>", "103": "nihtes nearowe,  \u00a0 \u00a0 \u00a0 \u00a0  on him <b>\u16be</b> <b>lige\u00f0,</b>", "104": "<b>cyninges</b> \u00feeodom.  \u00a0 \u00a0 \u00a0 \u00a0  Nu \u00f0u <b>cunnon</b> miht", "105": "<b>hwa</b> <b>on</b> <b>\u00feam</b> <b>wordum</b> w\u00e6s  \u00a0 \u00a0 \u00a0 \u00a0  werum oncy\u00f0ig.", "106": "Sie \u00fe\u00e6s gemyndig,  \u00a0 \u00a0 \u00a0 \u00a0  <b>mann</b> <b>se</b> <b>\u00f0e</b> lufige", "107": "\u00feisses galdres begang,  \u00a0 \u00a0 \u00a0 \u00a0  \u00fe\u00e6t he geoce <b>me</b>", "108": "<b>ond</b> <b>frofre</b> fricle.  \u00a0 \u00a0 \u00a0 \u00a0  Ic sceall feor heonan,", "109": "an elles <b>for\u00f0,</b>  \u00a0 \u00a0 \u00a0 \u00a0  <b>eardes</b> neosan,", "110": "si\u00f0 asettan,  \u00a0 \u00a0 \u00a0 \u00a0  nat ic sylfa hw\u00e6r,", "111": "<b>of</b> <b>\u00feisse</b> worulde.  \u00a0 \u00a0 \u00a0 \u00a0  Wic sindon uncu\u00f0,", "112": "eard ond e\u00f0el,  \u00a0 \u00a0 \u00a0 \u00a0  swa <b>bi\u00f0</b> \u00e6lcum menn", "113": "nem\u00fee he godcundes  \u00a0 \u00a0 \u00a0 \u00a0  gastes bruce.", "114": "Ah utu we \u00fee geornor  \u00a0 \u00a0 \u00a0 \u00a0  to gode cleopigan,", "115": "sendan usse bene  \u00a0 \u00a0 \u00a0 \u00a0  on \u00fea beorhtan gesceaft,", "116": "\u00fe\u00e6t we \u00fe\u00e6s botles  \u00a0 \u00a0 \u00a0 \u00a0  brucan motan,", "117": "hames in heh\u00f0o,  \u00a0 \u00a0 \u00a0 \u00a0  \u00fe\u00e6r is hihta m\u00e6st,", "118": "\u00fe\u00e6r cyning engla  \u00a0 \u00a0 \u00a0 \u00a0  cl\u00e6num <b>gilde\u00f0</b>", "119": "lean unhwilen.  \u00a0 \u00a0 \u00a0 \u00a0  Nu a his lof stande\u00f0,", "120": "mycel ond m\u00e6re,  \u00a0 \u00a0 \u00a0 \u00a0  ond his miht seoma\u00fe,", "121": "ece ond edgiong,  \u00a0 \u00a0 \u00a0 \u00a0  ofer ealle gesceaft.", "122": "<em>Finit</em>."}, "sourceLink": "http://www.sacred-texts.com/neu/ascp/index.htm"}