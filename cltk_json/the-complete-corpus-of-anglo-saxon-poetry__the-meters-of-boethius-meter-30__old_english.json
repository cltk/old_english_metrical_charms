{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 30", "language": "old_english", "englishTitle": "The Meters of Boethius: Meter 30", "text": {"0": "Omerus w\u00e6s \u00a0\u00a0\u00a0\u00a0 east mid Crecum", "1": "on \u00f0\u00e6m leodscipe \u00a0\u00a0\u00a0\u00a0 leo\u00f0a cr\u00e6ftgast,", "2": "Firgilies \u00a0\u00a0\u00a0\u00a0 freond and lareow,", "3": "\u00fe\u00e6m m\u00e6ran sceope \u00a0\u00a0\u00a0\u00a0 magistra betst.", "4": "Hw\u00e6t, se Omerus \u00a0\u00a0\u00a0\u00a0 oft and gelome", "5": "\u00fe\u00e6re sunnan wlite \u00a0\u00a0\u00a0\u00a0 swi\u00f0e herede,", "6": "\u00e6\u00f0elo cr\u00e6ftas \u00a0\u00a0\u00a0\u00a0 oft and gelome", "7": "leo\u00f0um and spellum \u00a0\u00a0\u00a0\u00a0 leodum reahte.", "8": "Ne m\u00e6g hio \u00feeah gescinan, \u00a0\u00a0\u00a0\u00a0 \u00feeah hio sie scir and beorht,", "9": "ahw\u00e6rgen neah \u00a0\u00a0\u00a0\u00a0 ealla gesceafta;", "10": "ne fur\u00f0um \u00fea gesceafta \u00a0\u00a0\u00a0\u00a0 \u00f0e hio gescinan m\u00e6g", "11": "endemes ne m\u00e6g \u00a0\u00a0\u00a0\u00a0 ealla geondlihtan", "12": "innan and utan. \u00a0\u00a0\u00a0\u00a0 Ac se \u00e6lmihtega", "13": "waldend and wyrhta \u00a0\u00a0\u00a0\u00a0 weorulde gesceafta", "14": "his agen weorc \u00a0\u00a0\u00a0\u00a0 eall geondwlite\u00f0,", "15": "endemes \u00feurhsyh\u00f0 \u00a0\u00a0\u00a0\u00a0 ealla gesceafta.", "16": "\u00f0\u00e6t is sio so\u00f0e \u00a0\u00a0\u00a0\u00a0 sunne mid rihte,", "17": "be \u00f0\u00e6m we magon singan \u00a0\u00a0\u00a0\u00a0 swylc butan lease."}, "sourceLink": "http://www.sacred-texts.com/neu/ascp/index.htm"}