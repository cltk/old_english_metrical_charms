{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 5", "language": "old_english", "englishTitle": "The Meters of Boethius: Meter 5", "text": {"0": "\u00f0u meaht be \u00f0\u00e6re sunnan \u00a0\u00a0\u00a0\u00a0 sweotole ge\u00feencean", "1": "and be \u00e6ghwelcum \u00a0\u00a0\u00a0\u00a0 o\u00f0rum steorran", "2": "\u00feara \u00fee \u00e6fter burgum \u00a0\u00a0\u00a0\u00a0 <strong>beorhtost</strong> scine\u00f0.", "3": "Gif him wan fore \u00a0\u00a0\u00a0\u00a0 wolcen hanga\u00f0,", "4": "ne m\u00e6gen hi swa leohtne \u00a0\u00a0\u00a0\u00a0 leoman ansendan,", "5": "\u00e6r se \u00feicca mist \u00a0\u00a0\u00a0\u00a0 \u00feynra weor\u00f0e.", "6": "Swa oft smylte s\u00e6 \u00a0\u00a0\u00a0\u00a0 su\u00f0erne wind", "7": "gr\u00e6ge glashlutre \u00a0\u00a0\u00a0\u00a0 grimme gedrefe\u00f0,", "8": "\u00feonne hie gemenga\u00f0 \u00a0\u00a0\u00a0\u00a0 micla ysta,", "9": "onhrera\u00f0 hronmere; \u00a0\u00a0\u00a0\u00a0 hrioh bi\u00f0 \u00feonne", "10": "seo \u00fee \u00e6r gladu \u00a0\u00a0\u00a0\u00a0 onsiene w\u00e6s.", "11": "Swa oft \u00e6springe \u00a0\u00a0\u00a0\u00a0 ut awealle\u00f0", "12": "of clife harum \u00a0\u00a0\u00a0\u00a0 col and hlutor,", "13": "and gereclice \u00a0\u00a0\u00a0\u00a0 rihte flowe\u00f0,", "14": "irne\u00f0 wi\u00f0 his eardes, \u00a0\u00a0\u00a0\u00a0 o\u00f0 him on innan fel\u00f0", "15": "muntes m\u00e6genstan, \u00a0\u00a0\u00a0\u00a0 and him on middan gelige\u00f0,", "16": "atrendlod of \u00f0\u00e6m torre. \u00a0\u00a0\u00a0\u00a0 He on tu si\u00f0\u00f0an", "17": "tosceaden wyr\u00f0, \u00a0\u00a0\u00a0\u00a0 scir bi\u00f0 gedrefed,", "18": "burna geblonden, \u00a0\u00a0\u00a0\u00a0 broc bi\u00f0 onwended", "19": "of his rihtryne, \u00a0\u00a0\u00a0\u00a0 ry\u00f0um toflowen.", "20": "Swa nu \u00fea \u00feiostro \u00a0\u00a0\u00a0\u00a0 \u00feinre heortan", "21": "willa\u00f0 minre leohtan \u00a0\u00a0\u00a0\u00a0 lare wi\u00f0stondan", "22": "and \u00f0in modge\u00feonc \u00a0\u00a0\u00a0\u00a0 miclum gedrefan.", "23": "Ac gif \u00f0u nu wilnast, \u00a0\u00a0\u00a0\u00a0 \u00fe\u00e6t \u00f0u wel m\u00e6ge,", "24": "\u00fe\u00e6t so\u00f0e leoht \u00a0\u00a0\u00a0\u00a0 sweotole oncnawan,", "25": "leohte geleafan, \u00a0\u00a0\u00a0\u00a0 \u00f0u forl\u00e6tan scealt", "26": "idle ofers\u00e6l\u00f0a, \u00a0\u00a0\u00a0\u00a0 unnytne gefean.", "27": "\u00feu scealt eac yfelne ege \u00a0\u00a0\u00a0\u00a0 an forl\u00e6tan,", "28": "woruldearfo\u00f0a, \u00a0\u00a0\u00a0\u00a0 ne most \u00f0u wesan for \u00f0\u00e6m", "29": "ealles to ormod, \u00a0\u00a0\u00a0\u00a0 ne \u00f0u \u00f0e \u00e6fre ne l\u00e6t", "30": "wlenca gew\u00e6can, \u00a0\u00a0\u00a0\u00a0 \u00fee l\u00e6s \u00feu weor\u00f0e for him", "31": "mid ofermettum \u00a0\u00a0\u00a0\u00a0 eft gescended,", "32": "and to up ahafen \u00a0\u00a0\u00a0\u00a0 for orsorgum", "33": "woruldges\u00e6l\u00f0um, \u00a0\u00a0\u00a0\u00a0 ne eft to waclice", "34": "geortreowe \u00a0\u00a0\u00a0\u00a0 \u00e6niges godes,", "35": "\u00feonne \u00fee for worulde \u00a0\u00a0\u00a0\u00a0 wi\u00f0erwearda m\u00e6s\u00f0", "36": "\u00feinga \u00fereage \u00a0\u00a0\u00a0\u00a0 and \u00feu \u00f0e selfum", "37": "swi\u00f0ost onsitte. \u00a0\u00a0\u00a0\u00a0 For\u00f0\u00e6m simle bi\u00f0", "38": "se modsefa \u00a0\u00a0\u00a0\u00a0 miclum gebunden", "39": "mid gedrefnesse, \u00a0\u00a0\u00a0\u00a0 gif hine dreccean mot", "40": "\u00feissa yfla hw\u00e6\u00f0er, \u00a0\u00a0\u00a0\u00a0 innan swencan.", "41": "For\u00f0\u00e6m \u00fea twegen tregan \u00a0\u00a0\u00a0\u00a0 teo\u00f0 tosomne", "42": "wi\u00f0 \u00fe\u00e6t mod foran \u00a0\u00a0\u00a0\u00a0 mistes dwoleman,", "43": "\u00fe\u00e6t hit seo ece ne mot \u00a0\u00a0\u00a0\u00a0 innan geondscinan", "44": "sunne for \u00f0\u00e6m sweartum mistum, \u00a0\u00a0\u00a0\u00a0 \u00e6r\u00f0\u00e6m hi geswi\u00f0rad weor\u00f0en."}, "sourceLink": "http://www.sacred-texts.com/neu/ascp/index.htm"}