{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 28", "language": "old_english", "englishTitle": "The Meters of Boethius: Meter 28", "text": {"0": "Hwa is on eor\u00f0an \u00a0\u00a0\u00a0\u00a0 nu unl\u00e6rdra", "1": "\u00fee ne wundrige \u00a0\u00a0\u00a0\u00a0 wolcna f\u00e6reldes,", "2": "rodres swifto, \u00a0\u00a0\u00a0\u00a0 ryne tunglo,", "3": "hu hy \u00e6lce d\u00e6ge \u00a0\u00a0\u00a0\u00a0 utan ymbhwerfe\u00f0", "4": "eallne middangeard? \u00a0\u00a0\u00a0\u00a0 Hwa is moncynnes", "5": "\u00fe\u00e6t ne wundrie \u00a0\u00a0\u00a0\u00a0 ymb \u00feas wlitegan tungl,", "6": "hu hy sume habba\u00f0 \u00a0\u00a0\u00a0\u00a0 swi\u00f0e micle", "7": "scyrtran ymbehwerft, \u00a0\u00a0\u00a0\u00a0 sume scri\u00f0a\u00f0 leng", "8": "utan ymb eall \u00f0is? \u00a0\u00a0\u00a0\u00a0 An \u00feara tungla", "9": "woruldmen hata\u00f0 \u00a0\u00a0\u00a0\u00a0 w\u00e6nes \u00feisla;", "10": "\u00fea habba\u00f0 scyrtran \u00a0\u00a0\u00a0\u00a0 scri\u00f0e and f\u00e6relt,", "11": "ymbhwerft l\u00e6ssan, \u00a0\u00a0\u00a0\u00a0 \u00f0onne o\u00f0ru tungl,", "12": "for\u00f0\u00e6m hi \u00fe\u00e6re eaxe \u00a0\u00a0\u00a0\u00a0 utan ymbhweorfe\u00f0,", "13": "\u00feone nor\u00f0ende \u00a0\u00a0\u00a0\u00a0 nean ymbcerre\u00f0.", "14": "On \u00f0\u00e6re ilcan \u00a0\u00a0\u00a0\u00a0 eaxe hwerfe\u00f0", "15": "eall ruma rodor, \u00a0\u00a0\u00a0\u00a0 recene scri\u00f0e\u00f0,", "16": "su\u00f0heald swife\u00f0, \u00a0\u00a0\u00a0\u00a0 swift, untiorig.", "17": "Hwa is on weorulde \u00a0\u00a0\u00a0\u00a0 \u00fe\u00e6t ne wafige,", "18": "buton \u00fea ane \u00a0\u00a0\u00a0\u00a0 \u00fee hit \u00e6r wisson,", "19": "\u00fe\u00e6tte m\u00e6nig tungul \u00a0\u00a0\u00a0\u00a0 maran ymbhwyrft", "20": "hafa\u00f0 on heofonum, \u00a0\u00a0\u00a0\u00a0 sume hwile eft", "21": "l\u00e6sse geli\u00f0a\u00f0, \u00a0\u00a0\u00a0\u00a0 \u00fea \u00fee laca\u00f0 ymb", "22": "eaxe ende \u00a0\u00a0\u00a0\u00a0 o\u00f0\u00f0e micle", "23": "mare gefera\u00f0 \u00a0\u00a0\u00a0\u00a0 \u00fea hire <strong>middre</strong> ymbe", "24": "\u00feearle \u00fer\u00e6ge\u00f0? \u00a0\u00a0\u00a0\u00a0 \u00feara is gehaten", "25": "Saturnus sum, \u00a0\u00a0\u00a0\u00a0 se h\u00e6f\u00f0 ymb \u00feritig", "26": "wintergerimes \u00a0\u00a0\u00a0\u00a0 weoruld ymbcirred.", "27": "Boetes eac \u00a0\u00a0\u00a0\u00a0 beorhte scine\u00f0,", "28": "o\u00f0er steorra, \u00a0\u00a0\u00a0\u00a0 cyme\u00f0 efne swa same", "29": "on \u00feone ilcan stede \u00a0\u00a0\u00a0\u00a0 eft ymb \u00feritig", "30": "geargerimes, \u00a0\u00a0\u00a0\u00a0 \u00f0\u00e6r he gio \u00f0a w\u00e6s.", "31": "Hwa is weoruldmonna \u00a0\u00a0\u00a0\u00a0 \u00fe\u00e6t ne wafige,", "32": "hu sume steorran \u00a0\u00a0\u00a0\u00a0 o\u00f0 \u00f0a s\u00e6 fara\u00f0", "33": "under merestreamas, \u00a0\u00a0\u00a0\u00a0 \u00fe\u00e6s \u00f0e monnum \u00f0inc\u00f0?", "34": "Swa eac sume wena\u00f0 \u00a0\u00a0\u00a0\u00a0 \u00fe\u00e6t sio sunne do,", "35": "ac se wena nis \u00a0\u00a0\u00a0\u00a0 wuhte \u00fee so\u00f0ra.", "36": "Ne bi\u00f0 hio on \u00e6fen \u00a0\u00a0\u00a0\u00a0 ne on \u00e6rmorgen", "37": "merestreame \u00fee near \u00a0\u00a0\u00a0\u00a0 \u00f0e on midne d\u00e6g,", "38": "and \u00feeah monnum \u00feync\u00f0 \u00a0\u00a0\u00a0\u00a0 \u00fe\u00e6t hio on mere gange", "39": "under s\u00e6swife, \u00a0\u00a0\u00a0\u00a0 \u00feonne hio on setl glide\u00f0.", "40": "Hwa is on weorulde \u00a0\u00a0\u00a0\u00a0 \u00fe\u00e6t ne wundrige", "41": "fulles monan, \u00a0\u00a0\u00a0\u00a0 \u00feonne he f\u00e6ringa", "42": "wyr\u00f0 under wolcnum \u00a0\u00a0\u00a0\u00a0 wlites bereafad,", "43": "be\u00feeaht mid \u00feiostrum? \u00a0\u00a0\u00a0\u00a0 Hwa \u00feegna ne m\u00e6ge", "44": "eac wafian \u00a0\u00a0\u00a0\u00a0 \u00e6lces stiorran,", "45": "hwy hi ne scinen \u00a0\u00a0\u00a0\u00a0 scirum wederum", "46": "beforan \u00f0\u00e6re sunnan, \u00a0\u00a0\u00a0\u00a0 swa hi symle do\u00f0", "47": "middelnihtum \u00a0\u00a0\u00a0\u00a0 wi\u00f0 \u00feone monan foran,", "48": "hadrum heofone? \u00a0\u00a0\u00a0\u00a0 Hw\u00e6t, nu h\u00e6le\u00f0a fela", "49": "swelces and swelces \u00a0\u00a0\u00a0\u00a0 swi\u00f0e wundra\u00f0,", "50": "and ne wundria\u00f0 \u00a0\u00a0\u00a0\u00a0 \u00fe\u00e6tte wuhta gehwilc,", "51": "men and netenu, \u00a0\u00a0\u00a0\u00a0 micelne habba\u00f0", "52": "and unnetne \u00a0\u00a0\u00a0\u00a0 andan betweoh him,", "53": "swi\u00f0e singalne. \u00a0\u00a0\u00a0\u00a0 Is \u00fe\u00e6t sellic \u00feincg,", "54": "\u00fe\u00e6t hi ne wundria\u00f0 \u00a0\u00a0\u00a0\u00a0 hu hit on wolcnum oft", "55": "\u00feearle \u00feunra\u00f0, \u00a0\u00a0\u00a0\u00a0 \u00feragm\u00e6lum eft", "56": "anforl\u00e6te\u00f0, \u00a0\u00a0\u00a0\u00a0 and eac swa same", "57": "y\u00f0 wi\u00f0 lande \u00a0\u00a0\u00a0\u00a0 ealneg winne\u00f0,", "58": "<strong>wind</strong> wi\u00f0 w\u00e6ge. \u00a0\u00a0\u00a0\u00a0 Hwa wundra\u00f0 \u00fe\u00e6s", "59": "o\u00f0\u00f0e o\u00feres eft, \u00a0\u00a0\u00a0\u00a0 hwi \u00fe\u00e6t is m\u00e6ge", "60": "weor\u00f0an of w\u00e6tere; \u00a0\u00a0\u00a0\u00a0 <strong>wlitetorht</strong> scine\u00f0", "61": "sunna swegle hat; \u00a0\u00a0\u00a0\u00a0 sona gecerre\u00f0", "62": "ismere \u00e6nlic \u00a0\u00a0\u00a0\u00a0 on his agen gecynd,", "63": "weor\u00f0e\u00f0 to w\u00e6tre. \u00a0\u00a0\u00a0\u00a0 Ne \u00feinc\u00f0 \u00fe\u00e6t wundor micel", "64": "monna \u00e6negum \u00a0\u00a0\u00a0\u00a0 \u00fe\u00e6t he m\u00e6gge gesion", "65": "dogora gehwilce, \u00a0\u00a0\u00a0\u00a0 ac \u00f0\u00e6t dysie folc", "66": "\u00fe\u00e6s hit seldnor gesih\u00f0 \u00a0\u00a0\u00a0\u00a0 swi\u00f0or wundra\u00f0,", "67": "\u00feeah hit wisra gehw\u00e6m \u00a0\u00a0\u00a0\u00a0 wundor \u00f0ince", "68": "on his modsefan \u00a0\u00a0\u00a0\u00a0 micle l\u00e6sse.", "69": "<strong>Unsta\u00f0olf\u00e6ste</strong> \u00a0\u00a0\u00a0\u00a0 ealneg wena\u00f0", "70": "\u00fe\u00e6t \u00fe\u00e6t ealdgesceaft \u00a0\u00a0\u00a0\u00a0 \u00e6fre ne w\u00e6re", "71": "\u00fe\u00e6t hi seldon gesio\u00f0, \u00a0\u00a0\u00a0\u00a0 ac swi\u00f0or giet", "72": "weoruldmen wena\u00f0 \u00a0\u00a0\u00a0\u00a0 \u00fe\u00e6t hit weas come,", "73": "niwan ges\u00e6lde, \u00a0\u00a0\u00a0\u00a0 gif hiora n\u00e6ngum hwylc", "74": "\u00e6r ne o\u00f0eowde; \u00a0\u00a0\u00a0\u00a0 is \u00fe\u00e6t earmlic \u00feinc.", "75": "Ac gif hiora \u00e6nig \u00a0\u00a0\u00a0\u00a0 \u00e6fre weor\u00f0e\u00f0", "76": "to \u00f0on firwetgeorn \u00a0\u00a0\u00a0\u00a0 \u00fe\u00e6t he fela ongin\u00f0", "77": "leornian lista, \u00a0\u00a0\u00a0\u00a0 and him lifes weard", "78": "of mode abrit \u00a0\u00a0\u00a0\u00a0 \u00fe\u00e6t micle dysig", "79": "\u00f0\u00e6t hit oferwrigen mid \u00a0\u00a0\u00a0\u00a0 wunode lange,", "80": "\u00feonne ic w\u00e6t geare \u00a0\u00a0\u00a0\u00a0 \u00fe\u00e6t hi ne wundria\u00f0", "81": "m\u00e6niges \u00feinges \u00a0\u00a0\u00a0\u00a0 \u00fee monnum nu", "82": "<strong>w\u00e6f\u00f0o</strong> and wunder \u00a0\u00a0\u00a0\u00a0 welhw\u00e6r \u00feynce\u00f0."}, "sourceLink": "http://www.sacred-texts.com/neu/ascp/index.htm"}