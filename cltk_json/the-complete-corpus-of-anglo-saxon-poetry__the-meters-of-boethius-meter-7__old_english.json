{"language": "old_english", "englishTitle": "The Meters of Boethius: Meter 7", "sourceLink": "http://www.sacred-texts.com/neu/ascp/index.htm", "author": "Not available", "text": {"0": "\u00f0a ongon se wisdom \u00a0\u00a0\u00a0\u00a0 his gewunan fylgan,", "1": "gliowordum gol, \u00a0\u00a0\u00a0\u00a0 gyd <strong>\u00e6fter</strong> spelle,", "10": "f\u00e6ste healle? \u00a0\u00a0\u00a0\u00a0 Ne m\u00e6g eac fira nan", "11": "wisdom timbran \u00a0\u00a0\u00a0\u00a0 \u00fe\u00e6r \u00f0\u00e6r woruldgitsung", "12": "beorg oferbr\u00e6de\u00f0. \u00a0\u00a0\u00a0\u00a0 Baru sond willa\u00f0", "13": "ren forswelgan; \u00a0\u00a0\u00a0\u00a0 swa de\u00f0 ricra nu", "14": "grundleas gitsung \u00a0\u00a0\u00a0\u00a0 gilpes and \u00e6hta,", "15": "gedrince\u00f0 to dryggum \u00a0\u00a0\u00a0\u00a0 dreosendne welan,", "16": "and \u00feeah \u00fe\u00e6s \u00feearfan ne bi\u00f0 \u00a0\u00a0\u00a0\u00a0 \u00feurst aceled.", "17": "Ne m\u00e6g h\u00e6le\u00fea gehw\u00e6m \u00a0\u00a0\u00a0\u00a0 hus on munte", "18": "lange gel\u00e6stan, \u00a0\u00a0\u00a0\u00a0 for\u00f0\u00e6m him lungre on", "19": "swift wind swape\u00f0. \u00a0\u00a0\u00a0\u00a0 Ne bi\u00f0 sond \u00feon ma", "2": "song so\u00f0cwida \u00a0\u00a0\u00a0\u00a0 sumne \u00fea geta,", "20": "wi\u00f0 micelne ren \u00a0\u00a0\u00a0\u00a0 manna \u00e6ngum", "21": "huses hirde, \u00a0\u00a0\u00a0\u00a0 ac hit hreosan wile,", "22": "sigan sond \u00e6fter rene. \u00a0\u00a0\u00a0\u00a0 Swa bio\u00f0 anra gehw\u00e6s", "23": "monna modsefan \u00a0\u00a0\u00a0\u00a0 miclum awegede,", "24": "of hiora stede styrede, \u00a0\u00a0\u00a0\u00a0 \u00feonne <strong>hi</strong> strong drece\u00f0", "25": "wind under wolcnum \u00a0\u00a0\u00a0\u00a0 woruldearfo\u00f0a,", "26": "o\u00fe\u00fee <strong>hi</strong> eft se re\u00f0a \u00a0\u00a0\u00a0\u00a0 ren onhrere\u00f0", "27": "sumes ymbhogan, \u00a0\u00a0\u00a0\u00a0 ungemet gemen.", "28": "Ac se \u00f0e \u00fea ecan \u00a0\u00a0\u00a0\u00a0 agan wille", "29": "so\u00f0an ges\u00e6l\u00f0a, \u00a0\u00a0\u00a0\u00a0 he sceal swi\u00f0e flion", "3": "cw\u00e6\u00f0 \u00fe\u00e6t he ne herde \u00a0\u00a0\u00a0\u00a0 \u00fe\u00e6t on heane munt", "30": "\u00f0isse worulde wlite, \u00a0\u00a0\u00a0\u00a0 wyrce him si\u00f0\u00f0an", "31": "his modes hus, \u00a0\u00a0\u00a0\u00a0 \u00fe\u00e6r he m\u00e6ge findan", "32": "ea\u00f0metta stan \u00a0\u00a0\u00a0\u00a0 unigmet f\u00e6stne,", "33": "grundweal gearone; \u00a0\u00a0\u00a0\u00a0 se toglidan ne \u00feearf,", "34": "\u00feeah hit wecge wind \u00a0\u00a0\u00a0\u00a0 woruldearfo\u00f0a", "35": "o\u00f0\u00f0e ymbhogena \u00a0\u00a0\u00a0\u00a0 ormete ren,", "36": "for\u00fe\u00e6m on \u00fe\u00e6re dene \u00a0\u00a0\u00a0\u00a0 drihten selfa", "37": "\u00feara eadmetta \u00a0\u00a0\u00a0\u00a0 eardf\u00e6st wuniga\u00f0,", "38": "\u00fe\u00e6r se wisdom a \u00a0\u00a0\u00a0\u00a0 wuna\u00f0 on gemyndum.", "39": "For\u00f0on orsorg lif \u00a0\u00a0\u00a0\u00a0 ealnig l\u00e6da\u00f0", "4": "monna \u00e6nig \u00a0\u00a0\u00a0\u00a0 meahte asettan", "40": "woruldmen wise \u00a0\u00a0\u00a0\u00a0 buton wendinge.", "41": "\u00feonne he eall forsih\u00f0 \u00a0\u00a0\u00a0\u00a0 eor\u00f0licu good,", "42": "and eac \u00feara yfela \u00a0\u00a0\u00a0\u00a0 orsorh wuna\u00f0,", "43": "hopa\u00f0 to \u00fe\u00e6m ecum \u00a0\u00a0\u00a0\u00a0 \u00fee \u00fe\u00e6r \u00e6fter cuma\u00f0,", "44": "hine \u00feonne \u00e6ghwonan \u00a0\u00a0\u00a0\u00a0 \u00e6lmihtig good", "45": "singallice \u00a0\u00a0\u00a0\u00a0 simle gehealde\u00f0", "46": "anwunigendne \u00a0\u00a0\u00a0\u00a0 his agenum", "47": "modes ges\u00e6l\u00f0um \u00a0\u00a0\u00a0\u00a0 \u00feurh metodes gife,", "48": "\u00feeah hine se wind \u00a0\u00a0\u00a0\u00a0 woruldearfo\u00f0a", "49": "swi\u00f0e swence, \u00a0\u00a0\u00a0\u00a0 and hine singale", "5": "healle hroff\u00e6ste. \u00a0\u00a0\u00a0\u00a0 Ne \u00feearf eac h\u00e6le\u00f0a nan", "50": "gemen g\u00e6le, \u00a0\u00a0\u00a0\u00a0 \u00feonne him grimme on", "51": "worulds\u00e6l\u00f0a wind \u00a0\u00a0\u00a0\u00a0 wra\u00f0e blawe\u00f0,", "52": "\u00feeah \u00fee hine ealneg \u00a0\u00a0\u00a0\u00a0 se ymbhoga", "53": "\u00f0yssa worulds\u00e6l\u00f0a \u00a0\u00a0\u00a0\u00a0 wra\u00f0e drecce.", "6": "wenan \u00fe\u00e6s weorces, \u00a0\u00a0\u00a0\u00a0 \u00fe\u00e6t he wisdom m\u00e6ge", "7": "wi\u00f0 ofermetta \u00a0\u00a0\u00a0\u00a0 \u00e6fre gemengan.", "8": "Herdes \u00feu \u00e6fre \u00a0\u00a0\u00a0\u00a0 \u00fe\u00e6tte \u00e6nig mon", "9": "on sondbeorgas \u00a0\u00a0\u00a0\u00a0 settan meahte"}, "source": "The Complete Corpus of Anglo-Saxon Poetry", "originalTitle": "The Meters of Boethius: Meter 7"}