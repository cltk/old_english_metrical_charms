{"author": "Not available", "source": "The Complete Corpus of Anglo-Saxon Poetry", "originalTitle": "The Mologium", "language": "old_english", "englishTitle": "The Mologium", "text": {"0": "Crist w\u00e6s acennyd, \u00a0\u00a0\u00a0\u00a0 cyninga wuldor,", "1": "on midne winter, \u00a0\u00a0\u00a0\u00a0 m\u00e6re \u00feeoden,", "2": "ece \u00e6lmihtig, \u00a0\u00a0\u00a0\u00a0 on \u00fey eahteo\u00f0an d\u00e6g", "3": "H\u00e6lend gehaten, \u00a0\u00a0\u00a0\u00a0 heofonrices weard.", "4": "Swa \u00fea sylfan tiid \u00a0\u00a0\u00a0\u00a0 side herigeas,", "5": "folc unm\u00e6te, \u00a0\u00a0\u00a0\u00a0 habba\u00f0 foreweard gear,", "6": "for \u00fey se kalend us \u00a0\u00a0\u00a0\u00a0 cyme\u00f0 ge\u00feincged", "7": "on \u00feam ylcan d\u00e6ge \u00a0\u00a0\u00a0\u00a0 us to tune,", "8": "forma mona\u00f0; \u00a0\u00a0\u00a0\u00a0 hine folc mycel", "9": "Ianuarius \u00a0\u00a0\u00a0\u00a0 gerum heton.", "10": "And \u00fe\u00e6s embe fif niht \u00a0\u00a0\u00a0\u00a0 \u00fe\u00e6tte fulwihttiid", "11": "eces drihtnes \u00a0\u00a0\u00a0\u00a0 to us cyme\u00f0,", "12": "\u00fe\u00e6ne twelfta d\u00e6g \u00a0\u00a0\u00a0\u00a0 tireadige,", "13": "h\u00e6le\u00f0 hea\u00f0urofe, \u00a0\u00a0\u00a0\u00a0 hata\u00f0 on Brytene,", "14": "in foldan her. \u00a0\u00a0\u00a0\u00a0 Swylce emb feower wucan", "15": "\u00fe\u00e6tte Solmona\u00f0 \u00a0\u00a0\u00a0\u00a0 sige\u00f0 to tune", "16": "butan twam nihtum, \u00a0\u00a0\u00a0\u00a0 swa hit getealdon geo,", "17": "Februarius f\u00e6r, \u00a0\u00a0\u00a0\u00a0 frode gesi\u00feas,", "18": "ealde \u00e6gleawe. \u00a0\u00a0\u00a0\u00a0 And \u00fe\u00e6s embe ane niht", "19": "\u00fe\u00e6t we Marian \u00a0\u00a0\u00a0\u00a0 m\u00e6ssan healda\u00f0,", "20": "cyninges modor, \u00a0\u00a0\u00a0\u00a0 for\u00fean heo Crist on \u00feam d\u00e6ge,", "21": "bearn wealdendes, \u00a0\u00a0\u00a0\u00a0 brohte to temple.", "22": "\u00f0\u00e6nne \u00fe\u00e6s emb fif niht \u00a0\u00a0\u00a0\u00a0 \u00fe\u00e6t afered by\u00f0", "23": "winter of wicum, \u00a0\u00a0\u00a0\u00a0 and se wigend \u00fea", "24": "\u00e6fter seofentynum \u00a0\u00a0\u00a0\u00a0 <strong>swylt</strong> \u00ferowade", "25": "nihtgerimes, \u00a0\u00a0\u00a0\u00a0 nergendes \u00feegen,", "26": "Mathias m\u00e6re, \u00a0\u00a0\u00a0\u00a0 mine gefr\u00e6ge,", "27": "\u00fe\u00e6s \u00fee lencten on tun \u00a0\u00a0\u00a0\u00a0 geliden h\u00e6fde,", "28": "werum to wicum. \u00a0\u00a0\u00a0\u00a0 Swylce eac is wide cu\u00f0", "29": "ymb <em>III</em> and twa \u00a0\u00a0\u00a0\u00a0 \u00feeodum gewelhw\u00e6r", "30": "his cyme kalend \u00a0\u00a0\u00a0\u00a0 ceorlum and eorlum", "31": "(butan \u00fe\u00e6nne bises \u00a0\u00a0\u00a0\u00a0 geboden weor\u00f0e", "32": "feor\u00f0an geare; \u00a0\u00a0\u00a0\u00a0 \u00fe\u00e6nne he fur\u00f0or cyme\u00f0", "33": "ufor anre niht \u00a0\u00a0\u00a0\u00a0 us to tune),", "34": "hrime gehyrsted \u00a0\u00a0\u00a0\u00a0 hagolscurum f\u00e6r\u00f0", "35": "geond middangeard \u00a0\u00a0\u00a0\u00a0 Martius re\u00f0e,", "36": "Hlyda healic. \u00a0\u00a0\u00a0\u00a0 \u00f0\u00e6nne se halga \u00fe\u00e6s", "37": "emb <em>XI</em> niht \u00a0\u00a0\u00a0\u00a0 \u00e6\u00feele scynde", "38": "Gregorius \u00a0\u00a0\u00a0\u00a0 in godes w\u00e6re,", "39": "breme in Brytene. \u00a0\u00a0\u00a0\u00a0 Swylce Benedictus", "40": "embe nigon niht \u00fe\u00e6s \u00a0\u00a0\u00a0\u00a0 nergend sohte,", "41": "heard and higestrang, \u00a0\u00a0\u00a0\u00a0 \u00fe\u00e6ne heria\u00f0 wel", "42": "in gewritum wise, \u00a0\u00a0\u00a0\u00a0 wealdendes \u00feeow", "43": "rincas regolf\u00e6ste. \u00a0\u00a0\u00a0\u00a0 Swylce eac rimcr\u00e6ftige", "44": "on \u00fea ylcan tiid \u00a0\u00a0\u00a0\u00a0 emniht healda\u00f0,", "45": "for\u00f0an wealdend god \u00a0\u00a0\u00a0\u00a0 worhte \u00e6t frym\u00f0e", "46": "on \u00fey sylfan d\u00e6ge \u00a0\u00a0\u00a0\u00a0 sunnan and monan.", "47": "Hw\u00e6t, ymb feower niht \u00a0\u00a0\u00a0\u00a0 f\u00e6der onsende,", "48": "\u00fe\u00e6s \u00fee emnihte \u00a0\u00a0\u00a0\u00a0 eorlas healda\u00f0,", "49": "heahengel his, \u00a0\u00a0\u00a0\u00a0 se h\u00e6lo abead", "50": "Marian mycle, \u00a0\u00a0\u00a0\u00a0 \u00fe\u00e6t heo meotod sceolde", "51": "cennan, kyninga betst, \u00a0\u00a0\u00a0\u00a0 swa hit gecy\u00f0ed wear\u00f0", "52": "geond middangeard; \u00a0\u00a0\u00a0\u00a0 w\u00e6s \u00fe\u00e6t m\u00e6re wyrd,", "53": "folcum gefr\u00e6ge! \u00a0\u00a0\u00a0\u00a0 Swylce emb feower and \u00fereo", "54": "nihtgerimes, \u00a0\u00a0\u00a0\u00a0 \u00fe\u00e6tte nergend sent", "55": "Aprelis mona\u00f0, \u00a0\u00a0\u00a0\u00a0 on \u00feam oftust cym\u00f0", "56": "seo m\u00e6re tiid \u00a0\u00a0\u00a0\u00a0 mannum to frofre,", "57": "drihtnes \u00e6rist; \u00a0\u00a0\u00a0\u00a0 \u00fe\u00e6nne dream gerist", "58": "wel wide gehw\u00e6r, \u00a0\u00a0\u00a0\u00a0 swa se witega sang:", "59": "\"\u00feis is se d\u00e6g \u00a0\u00a0\u00a0\u00a0 \u00fe\u00e6ne drihten us", "60": "wisf\u00e6st worhte, \u00a0\u00a0\u00a0\u00a0 wera cneorissum,", "61": "eallum eor\u00f0warum \u00a0\u00a0\u00a0\u00a0 eadigum to blisse.\"", "62": "Ne magon we \u00fea tide \u00a0\u00a0\u00a0\u00a0 be getale healdan", "63": "dagena rimes, \u00a0\u00a0\u00a0\u00a0 ne drihtnes stige", "64": "on heofenas up, \u00a0\u00a0\u00a0\u00a0 for\u00fean <strong>\u00fee</strong> hwearfa\u00f0 aa", "65": "wisra gewyrdum, \u00a0\u00a0\u00a0\u00a0 ac sceal wintrum frod", "66": "on circule \u00a0\u00a0\u00a0\u00a0 cr\u00e6fte findan", "67": "halige dagas. \u00a0\u00a0\u00a0\u00a0 Sculan we hw\u00e6\u00f0ere gyt", "68": "martira gemynd \u00a0\u00a0\u00a0\u00a0 ma areccan,", "69": "wrecan wordum for\u00f0, \u00a0\u00a0\u00a0\u00a0 wisse gesingan,", "70": "\u00fe\u00e6t embe nihgontyne \u00a0\u00a0\u00a0\u00a0 niht <strong>and</strong> <strong>fifum,</strong>", "71": "\u00fe\u00e6s \u00fee Eastermona\u00f0 \u00a0\u00a0\u00a0\u00a0 to us cyme\u00f0,", "72": "\u00fe\u00e6t man reliquias \u00a0\u00a0\u00a0\u00a0 r\u00e6ran onginne\u00f0,", "73": "halige gehyrste; \u00a0\u00a0\u00a0\u00a0 \u00fe\u00e6t is healic d\u00e6g,", "74": "bentiid bremu. \u00a0\u00a0\u00a0\u00a0 Swylce in burh ra\u00fee", "75": "<strong>embe</strong> <strong>siex</strong> <strong>niht</strong> <strong>\u00fe\u00e6s,</strong> \u00a0\u00a0\u00a0\u00a0 smicere on gearwum,", "76": "wudum and wyrtum \u00a0\u00a0\u00a0\u00a0 cyme\u00f0 wlitig scri\u00f0an", "77": "<strong>\u00ferymilce</strong> on tun, \u00a0\u00a0\u00a0\u00a0 \u00feearfe bringe\u00f0", "78": "Maius micle \u00a0\u00a0\u00a0\u00a0 geond menigeo gehw\u00e6r.", "79": "Swa \u00fei ylcan d\u00e6ge \u00a0\u00a0\u00a0\u00a0 \u00e6\u00feele geferan,", "80": "Philippus and Iacob, \u00a0\u00a0\u00a0\u00a0 feorh agefan,", "81": "modige mago\u00feegnas \u00a0\u00a0\u00a0\u00a0 for meotudes lufan.", "82": "And \u00fe\u00e6s embe twa niht \u00a0\u00a0\u00a0\u00a0 \u00fe\u00e6tte t\u00e6hte god", "83": "Elenan eadigre \u00a0\u00a0\u00a0\u00a0 \u00e6\u00feelust beama,", "84": "on \u00feam \u00ferowode \u00a0\u00a0\u00a0\u00a0 \u00feeoden engla", "85": "for manna lufan, \u00a0\u00a0\u00a0\u00a0 meotud on galgan", "86": "be f\u00e6der leafe. \u00a0\u00a0\u00a0\u00a0 Swylce ymb fyrst wucan", "87": "butan anre niht \u00a0\u00a0\u00a0\u00a0 \u00fe\u00e6tte yldum bring\u00f0", "88": "sigelbeorhte dagas \u00a0\u00a0\u00a0\u00a0 sumor to tune,", "89": "wearme gewyderu. \u00a0\u00a0\u00a0\u00a0 \u00fe\u00e6nne wangas hra\u00f0e", "90": "blostmum blowa\u00f0, \u00a0\u00a0\u00a0\u00a0 swylce blis astih\u00f0", "91": "geond middangeard \u00a0\u00a0\u00a0\u00a0 manigra hada", "92": "cwicera cynna, \u00a0\u00a0\u00a0\u00a0 cyninge lof secga\u00f0", "93": "m\u00e6nifealdlice, \u00a0\u00a0\u00a0\u00a0 m\u00e6rne brema\u00f0,", "94": "\u00e6lmihtigne. \u00a0\u00a0\u00a0\u00a0 \u00fe\u00e6s emb eahta and nigon", "95": "dogera rimes \u00a0\u00a0\u00a0\u00a0 \u00fe\u00e6tte drihten nam", "96": "in o\u00f0er leoht \u00a0\u00a0\u00a0\u00a0 Agustinus,", "97": "bli\u00f0ne on breostum, \u00a0\u00a0\u00a0\u00a0 \u00fe\u00e6s \u00fee he on Brytene her", "98": "ea\u00f0mode him \u00a0\u00a0\u00a0\u00a0 eorlas funde", "99": "to godes willan, \u00a0\u00a0\u00a0\u00a0 swa him se gleawa bebead", "100": "Gregorius. \u00a0\u00a0\u00a0\u00a0 Ne hyrde ic guman a <strong>fyrn</strong>", "101": "\u00e6nigne \u00e6r \u00a0\u00a0\u00a0\u00a0 \u00e6fre bringan", "102": "ofer sealtne mere \u00a0\u00a0\u00a0\u00a0 selran lare,", "103": "bisceop bremran. \u00a0\u00a0\u00a0\u00a0 Nu on Brytene rest", "104": "on Cantwarum \u00a0\u00a0\u00a0\u00a0 cynestole neah,", "105": "mynstre m\u00e6rum. \u00a0\u00a0\u00a0\u00a0 \u00fe\u00e6nne mona\u00f0 bring\u00f0", "106": "ymb twa and <strong>feower</strong> \u00a0\u00a0\u00a0\u00a0 tiida lange", "107": "\u00e6rra Li\u00f0a \u00a0\u00a0\u00a0\u00a0 us to tune,", "108": "Iunius on geard, \u00a0\u00a0\u00a0\u00a0 on \u00feam gim astih\u00f0", "109": "on heofenas up \u00a0\u00a0\u00a0\u00a0 hyhst on geare,", "110": "tungla torhtust, \u00a0\u00a0\u00a0\u00a0 and of tille agrynt,", "111": "to sete sige\u00f0. \u00a0\u00a0\u00a0\u00a0 Wyle sy\u00f0\u00f0an leng", "112": "grund behealdan \u00a0\u00a0\u00a0\u00a0 and gangan lator", "113": "ofer foldan wang \u00a0\u00a0\u00a0\u00a0 f\u00e6gerust leohta,", "114": "woruldgesceafta. \u00a0\u00a0\u00a0\u00a0 \u00fe\u00e6nne wuldres \u00feegn", "115": "ymb \u00fereotyne, \u00a0\u00a0\u00a0\u00a0 \u00feeodnes dyrling,", "116": "Iohannes in geardagan \u00a0\u00a0\u00a0\u00a0 wear\u00f0 acenned,", "117": "tyn nihtum eac; \u00a0\u00a0\u00a0\u00a0 we \u00fea tiid healda\u00f0", "118": "on midne sumor \u00a0\u00a0\u00a0\u00a0 mycles on \u00e6\u00feelum.", "119": "Wide is geweor\u00f0od, \u00a0\u00a0\u00a0\u00a0 swa \u00fe\u00e6t wel gerist,", "120": "haligra tid \u00a0\u00a0\u00a0\u00a0 geond h\u00e6le\u00f0a bearn,", "121": "Petrus and Paulus. \u00a0\u00a0\u00a0\u00a0 Hw\u00e6t, \u00fea apostolas,", "122": "\u00feeodenholde, \u00a0\u00a0\u00a0\u00a0 \u00ferowedon on Rome", "123": "ofer midne sumor, \u00a0\u00a0\u00a0\u00a0 miccle gewisse,", "124": "fur\u00f0or fif nihtum, \u00a0\u00a0\u00a0\u00a0 folcbealo \u00ferealic,", "125": "m\u00e6rne martyrdom; \u00a0\u00a0\u00a0\u00a0 h\u00e6fdon m\u00e6nige \u00e6r", "126": "wundra geworhte \u00a0\u00a0\u00a0\u00a0 geond w\u00e6r\u00feeoda,", "127": "swylce hi \u00e6fter \u00feam \u00a0\u00a0\u00a0\u00a0 unrim fremedon", "128": "swutelra and gesynra \u00a0\u00a0\u00a0\u00a0 \u00feurh sunu meotudes,", "129": "ealdor\u00feegnas. \u00a0\u00a0\u00a0\u00a0 \u00fe\u00e6nne \u00e6dre cym\u00f0", "130": "emb twa niht \u00fe\u00e6s \u00a0\u00a0\u00a0\u00a0 tidlice us", "131": "Iulius mona\u00f0, \u00a0\u00a0\u00a0\u00a0 on \u00feam Iacobus", "132": "ymb feower niht \u00a0\u00a0\u00a0\u00a0 feorh gesealde", "133": "<strong>ond</strong> twentigum, \u00a0\u00a0\u00a0\u00a0 trum in breostum,", "134": "frod and f\u00e6str\u00e6d \u00a0\u00a0\u00a0\u00a0 folca lareow,", "135": "Zebedes afera. \u00a0\u00a0\u00a0\u00a0 And \u00fe\u00e6s symle scri\u00fe", "136": "ymb seofon niht \u00fe\u00e6s \u00a0\u00a0\u00a0\u00a0 sumere gebrihted", "137": "Weodmona\u00f0 on tun, \u00a0\u00a0\u00a0\u00a0 <strong>welhw\u00e6r</strong> bringe\u00f0", "138": "Agustus \u00a0\u00a0\u00a0\u00a0 yrmen\u00feeodum", "139": "hlafm\u00e6ssan d\u00e6g. \u00a0\u00a0\u00a0\u00a0 Swa \u00fe\u00e6s h\u00e6rfest cym\u00f0", "140": "ymbe o\u00f0er swylc \u00a0\u00a0\u00a0\u00a0 butan anre wanan,", "141": "wlitig, w\u00e6stmum hladen; \u00a0\u00a0\u00a0\u00a0 wela by\u00f0 geywed", "142": "f\u00e6gere on foldan. \u00a0\u00a0\u00a0\u00a0 \u00fe\u00e6nne for\u00f0 gewat", "143": "ymb \u00fereo niht \u00fe\u00e6s \u00a0\u00a0\u00a0\u00a0 \u00feeodne getrywe", "144": "\u00feurh martyrdom, \u00a0\u00a0\u00a0\u00a0 m\u00e6re diacon,", "145": "Laurentius, \u00a0\u00a0\u00a0\u00a0 h\u00e6f\u00f0 nu lif wi\u00f0\u00fean", "146": "mid wuldorf\u00e6der \u00a0\u00a0\u00a0\u00a0 weorca to leane.", "147": "Swylce \u00fe\u00e6s ymb fif niht \u00a0\u00a0\u00a0\u00a0 f\u00e6gerust m\u00e6g\u00f0a,", "148": "wifa wuldor, \u00a0\u00a0\u00a0\u00a0 sohte weroda god", "149": "for suna sibbe, \u00a0\u00a0\u00a0\u00a0 sigef\u00e6stne ham", "150": "<strong>on</strong> neorxnawange; \u00a0\u00a0\u00a0\u00a0 h\u00e6fde nergend \u00fea", "151": "f\u00e6gere fostorlean \u00a0\u00a0\u00a0\u00a0 f\u00e6mnan forgolden", "152": "ece to ealdre. \u00a0\u00a0\u00a0\u00a0 \u00fe\u00e6nne ealling by\u00f0", "153": "ymb tyn niht \u00fe\u00e6s \u00a0\u00a0\u00a0\u00a0 tiid geweor\u00f0ad", "154": "Bartholomeus \u00a0\u00a0\u00a0\u00a0 in Brytene her,", "155": "<strong>wyrd</strong> wel\u00feungen. \u00a0\u00a0\u00a0\u00a0 Swylce eac wide by\u00f0", "156": "eorlum geypped \u00a0\u00a0\u00a0\u00a0 \u00e6\u00feelinges dea\u00f0", "157": "ymb feower niht, \u00a0\u00a0\u00a0\u00a0 se \u00fee f\u00e6gere iu", "158": "mid w\u00e6tere oferwearp \u00a0\u00a0\u00a0\u00a0 wuldres cynebearn,", "159": "wiga weor\u00f0lice. \u00a0\u00a0\u00a0\u00a0 Be him wealdend cw\u00e6\u00f0", "160": "\u00fe\u00e6t nan m\u00e6rra man \u00a0\u00a0\u00a0\u00a0 geond middangeard", "161": "betux wife and were \u00a0\u00a0\u00a0\u00a0 wurde acenned.", "162": "Ond \u00fe\u00e6s ymbe \u00fereo niht \u00a0\u00a0\u00a0\u00a0 geond \u00feeoda feala", "163": "\u00fe\u00e6tte Haligmon\u00f0, \u00a0\u00a0\u00a0\u00a0 hele\u00feum ge\u00feinged,", "164": "fere\u00f0 to folce, \u00a0\u00a0\u00a0\u00a0 swa hit foregleawe,", "165": "ealde u\u00fewitan, \u00a0\u00a0\u00a0\u00a0 \u00e6ror fundan,", "166": "Septembres f\u00e6r, \u00a0\u00a0\u00a0\u00a0 and \u00fey seofo\u00fean d\u00e6g", "167": "\u00fe\u00e6t acenned wear\u00f0 \u00a0\u00a0\u00a0\u00a0 cwena selost,", "168": "drihtnes modor. \u00a0\u00a0\u00a0\u00a0 \u00fe\u00e6nne dagena worn", "169": "ymbe \u00fereotyne \u00a0\u00a0\u00a0\u00a0 \u00feegn unforcu\u00f0,", "170": "godspelles gleaw, \u00a0\u00a0\u00a0\u00a0 gast onsende", "171": "Matheus his \u00a0\u00a0\u00a0\u00a0 to metodsceafte,", "172": "in ecne gefean. \u00a0\u00a0\u00a0\u00a0 \u00fe\u00e6nne ealling cym\u00f0", "173": "ymb \u00fereo niht \u00fe\u00e6s \u00a0\u00a0\u00a0\u00a0 \u00feeodum wide", "174": "emnihtes d\u00e6g, \u00a0\u00a0\u00a0\u00a0 ylda bearnum.", "175": "Hw\u00e6t, we weor\u00f0ia\u00f0 \u00a0\u00a0\u00a0\u00a0 wide geond eor\u00f0an", "176": "heahengles tiid \u00a0\u00a0\u00a0\u00a0 on h\u00e6rfeste,", "177": "Michaheles, \u00a0\u00a0\u00a0\u00a0 swa \u00fe\u00e6t menigo wat,", "178": "fif nihtum ufor \u00a0\u00a0\u00a0\u00a0 \u00fe\u00e6s \u00fee folcum by\u00f0,", "179": "eorlum geywed \u00a0\u00a0\u00a0\u00a0 emnihtes d\u00e6g.", "180": "And \u00fe\u00e6s embe twa niht \u00a0\u00a0\u00a0\u00a0 \u00fe\u00e6t se teo\u00f0a mon\u00f0", "181": "on folc fere\u00f0, \u00a0\u00a0\u00a0\u00a0 frode ge\u00feeahte,", "182": "October on tun \u00a0\u00a0\u00a0\u00a0 us to genihte,", "183": "Winterfylle\u00f0, \u00a0\u00a0\u00a0\u00a0 swa hine wide <strong>ciga\u00f0</strong>", "184": "igbuende \u00a0\u00a0\u00a0\u00a0 Engle and Seaxe,", "185": "weras mid wifum. \u00a0\u00a0\u00a0\u00a0 Swylce wigena tiid", "186": "ymb twentig \u00fe\u00e6s \u00a0\u00a0\u00a0\u00a0 twegra healda\u00f0", "187": "and <strong>seofon</strong> nihtum \u00a0\u00a0\u00a0\u00a0 samod \u00e6tg\u00e6dere", "188": "on anne d\u00e6g. \u00a0\u00a0\u00a0\u00a0 We \u00fea \u00e6\u00feelingas", "189": "fyrn gefrunan \u00a0\u00a0\u00a0\u00a0 \u00fe\u00e6t hy forem\u00e6re,", "190": "Simon and Iudas, \u00a0\u00a0\u00a0\u00a0 symble w\u00e6ron,", "191": "drihtne dyre; \u00a0\u00a0\u00a0\u00a0 for\u00feon hi dom hlutan,", "192": "eadigne upweg. \u00a0\u00a0\u00a0\u00a0 And \u00fe\u00e6s ofstum bring\u00f0", "193": "embe feower niht, \u00a0\u00a0\u00a0\u00a0 folce genihtsum,", "194": "Blotmona\u00f0 on tun, \u00a0\u00a0\u00a0\u00a0 beornum to wiste,", "195": "Nouembris, \u00a0\u00a0\u00a0\u00a0 ni\u00f0a bearnum", "196": "eadignesse, \u00a0\u00a0\u00a0\u00a0 swa nan o\u00f0er na de\u00f0", "197": "mona\u00f0 maran \u00a0\u00a0\u00a0\u00a0 miltse drihtnes.", "198": "And \u00fey ylcan d\u00e6ge \u00a0\u00a0\u00a0\u00a0 ealra we healda\u00f0", "199": "sancta symbel \u00a0\u00a0\u00a0\u00a0 \u00feara \u00fee si\u00f0 o\u00f0\u00f0e \u00e6r", "200": "worhtan in worulde \u00a0\u00a0\u00a0\u00a0 willan drihtnes.", "201": "Sy\u00fe\u00fean wintres d\u00e6g \u00a0\u00a0\u00a0\u00a0 wide gange\u00f0", "202": "on syx nihtum, \u00a0\u00a0\u00a0\u00a0 sigelbeortne genim\u00f0", "203": "h\u00e6rfest mid herige \u00a0\u00a0\u00a0\u00a0 hrimes and snawes,", "204": "forste gefeterad, \u00a0\u00a0\u00a0\u00a0 be frean h\u00e6se,", "205": "\u00fe\u00e6t us wunian ne <strong>moton</strong> \u00a0\u00a0\u00a0\u00a0 wangas grene,", "206": "foldan fr\u00e6tuwe. \u00a0\u00a0\u00a0\u00a0 \u00fe\u00e6s ymb feower niht", "207": "\u00fe\u00e6tte Martinus \u00a0\u00a0\u00a0\u00a0 m\u00e6re geleorde,", "208": "wer womma leas \u00a0\u00a0\u00a0\u00a0 wealdend sohte,", "209": "upengla weard. \u00a0\u00a0\u00a0\u00a0 \u00fe\u00e6nne embe eahta niht", "210": "and feowerum \u00a0\u00a0\u00a0\u00a0 \u00fe\u00e6tte fan gode", "211": "besenctun on s\u00e6grund \u00a0\u00a0\u00a0\u00a0 sigef\u00e6stne wer,", "212": "on brime haran, \u00a0\u00a0\u00a0\u00a0 \u00fee iu beorna <strong>fela</strong>", "213": "Clementes oft \u00a0\u00a0\u00a0\u00a0 clypia\u00f0 to \u00feearfe.", "214": "And \u00fe\u00e6s embe seofon niht, \u00a0\u00a0\u00a0\u00a0 sigedrihtne <strong>leof,</strong>", "215": "\u00e6\u00feele Andreas \u00a0\u00a0\u00a0\u00a0 up on roderum", "216": "his gast ageaf \u00a0\u00a0\u00a0\u00a0 on godes w\u00e6re,", "217": "fus on for\u00f0weg. \u00a0\u00a0\u00a0\u00a0 \u00fe\u00e6nne folcum bring\u00f0", "218": "morgen to mannum \u00a0\u00a0\u00a0\u00a0 mona\u00f0 to tune,", "219": "Decembris \u00a0\u00a0\u00a0\u00a0 drihta bearnum,", "220": "\u00e6rra Iula. \u00a0\u00a0\u00a0\u00a0 Swylce emb eahta and twelf", "221": "nihtgerimes \u00a0\u00a0\u00a0\u00a0 \u00fe\u00e6tte nergend sylf", "222": "\u00feristhydigum \u00a0\u00a0\u00a0\u00a0 Thomase forgeaf", "223": "wi\u00f0 earfe\u00f0um \u00a0\u00a0\u00a0\u00a0 ece rice,", "224": "bealdum beornwigan \u00a0\u00a0\u00a0\u00a0 bletsunga his.", "225": "\u00fe\u00e6nne emb feower niht \u00a0\u00a0\u00a0\u00a0 \u00fe\u00e6tte f\u00e6der engla", "226": "his sunu sende \u00a0\u00a0\u00a0\u00a0 on \u00feas sidan gesceaft", "227": "folcum to frofre. \u00a0\u00a0\u00a0\u00a0 Nu ge findan magon", "228": "haligra <strong>tiida</strong> \u00a0\u00a0\u00a0\u00a0 \u00fee man healdan sceal,", "229": "swa bebuge\u00f0 gebod \u00a0\u00a0\u00a0\u00a0 geond Brytenricu", "230": "Sexna kyninges \u00a0\u00a0\u00a0\u00a0 on \u00feas sylfan tiid."}, "sourceLink": "http://www.sacred-texts.com/neu/ascp/index.htm"}