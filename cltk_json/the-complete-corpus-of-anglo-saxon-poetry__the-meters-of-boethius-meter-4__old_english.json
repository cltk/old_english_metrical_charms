{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 4", "language": "old_english", "englishTitle": "The Meters of Boethius: Meter 4", "text": {"0": "\u00e6ala, \u00f0u scippend \u00a0\u00a0\u00a0\u00a0 scirra tungla,", "1": "hefones and eor\u00f0an! \u00a0\u00a0\u00a0\u00a0 \u00f0u on heahsetle", "2": "ecum ricsast, \u00a0\u00a0\u00a0\u00a0 and \u00f0u ealne hr\u00e6\u00f0e", "3": "hefon ymbhwearfest, \u00a0\u00a0\u00a0\u00a0 and \u00f0urh \u00f0ine halige miht", "4": "tunglu genedest \u00a0\u00a0\u00a0\u00a0 \u00fe\u00e6t hi \u00f0e to hera\u00f0.", "5": "Swylce seo sunne \u00a0\u00a0\u00a0\u00a0 sweartra nihta", "6": "\u00f0iostro adw\u00e6sce\u00f0 \u00a0\u00a0\u00a0\u00a0 \u00f0urh \u00f0ine meht.", "7": "Blacum leohte \u00a0\u00a0\u00a0\u00a0 beorhte steorran", "8": "mona gemetga\u00f0 \u00a0\u00a0\u00a0\u00a0 \u00f0urh \u00f0inra meahta sped,", "9": "hwilum eac \u00fea sunnan \u00a0\u00a0\u00a0\u00a0 sines bereafa\u00f0", "10": "beorhtan leohtes, \u00a0\u00a0\u00a0\u00a0 \u00feonne hit gebyrigan m\u00e6g", "11": "\u00fe\u00e6t swa geneahsne \u00a0\u00a0\u00a0\u00a0 nede weor\u00f0a\u00f0.", "12": "Swelce \u00feone m\u00e6ran \u00a0\u00a0\u00a0\u00a0 morgensteorran,", "13": "\u00fee we o\u00f0re naman \u00a0\u00a0\u00a0\u00a0 \u00e6fensteorra", "14": "nemnan hera\u00f0, \u00a0\u00a0\u00a0\u00a0 \u00f0u genedest \u00feone", "15": "\u00fe\u00e6t he \u00fe\u00e6re sunnan \u00a0\u00a0\u00a0\u00a0 si\u00f0 bewitige;", "16": "geara gehwelce \u00a0\u00a0\u00a0\u00a0 he gongan sceal", "17": "beforan feran. \u00a0\u00a0\u00a0\u00a0 Hw\u00e6t, \u00f0u, f\u00e6der, wercest", "18": "sumurlange dagas \u00a0\u00a0\u00a0\u00a0 swi\u00f0e hate,", "19": "\u00fe\u00e6m winterdagum \u00a0\u00a0\u00a0\u00a0 wundrum sceorta", "20": "tida getiohhast. \u00a0\u00a0\u00a0\u00a0 \u00f0u \u00fe\u00e6m treowum selest", "21": "su\u00f0an and westan, \u00a0\u00a0\u00a0\u00a0 \u00fea \u00e6r se swearta storm", "22": "nor\u00f0an and eastan \u00a0\u00a0\u00a0\u00a0 benumen h\u00e6fde", "23": "leafa gehwelces \u00a0\u00a0\u00a0\u00a0 \u00f0urh \u00feone la\u00f0ran wind.", "24": "Eala hw\u00e6t, on eor\u00f0an \u00a0\u00a0\u00a0\u00a0 ealla gesceafta", "25": "hyra\u00f0 \u00f0inre h\u00e6se, \u00a0\u00a0\u00a0\u00a0 do\u00f0 on heofonum swa some", "26": "mode and m\u00e6gne, \u00a0\u00a0\u00a0\u00a0 butan men anum,", "27": "se wi\u00f0 \u00f0inum willan \u00a0\u00a0\u00a0\u00a0 wyrce\u00f0 oftost.", "28": "Wel la, \u00f0u eca \u00a0\u00a0\u00a0\u00a0 and \u00f0u \u00e6lmihtiga,", "29": "ealra gesceafta \u00a0\u00a0\u00a0\u00a0 sceppend and reccend,", "30": "ara \u00f0inum earmum \u00a0\u00a0\u00a0\u00a0 eor\u00f0an tudre,", "31": "monna cynne, \u00a0\u00a0\u00a0\u00a0 \u00f0urh \u00f0inra mehta sped.", "32": "Hwi \u00f0u, ece god, \u00a0\u00a0\u00a0\u00a0 \u00e6fre wolde", "33": "\u00fe\u00e6t sio wyrd on gewill \u00a0\u00a0\u00a0\u00a0 wendan sceolde", "34": "yflum monnum \u00a0\u00a0\u00a0\u00a0 ealles swa swi\u00f0e?", "35": "Hio ful oft dere\u00f0 \u00a0\u00a0\u00a0\u00a0 unscyldegum.", "36": "Sitta\u00f0 yfele men \u00a0\u00a0\u00a0\u00a0 giond eor\u00f0ricu", "37": "on heahsetlum, \u00a0\u00a0\u00a0\u00a0 halige \u00fericca\u00f0", "38": "under heora fotum; \u00a0\u00a0\u00a0\u00a0 firum uncu\u00f0", "39": "hwi sio wyrd swa wo \u00a0\u00a0\u00a0\u00a0 wendan sceolde.", "40": "Swa sint gehydde \u00a0\u00a0\u00a0\u00a0 her on worulde", "41": "geond burga fela \u00a0\u00a0\u00a0\u00a0 beorhte cr\u00e6ftas.", "42": "Unrihtwise \u00a0\u00a0\u00a0\u00a0 eallum tidum", "43": "habba\u00f0 on hospe \u00a0\u00a0\u00a0\u00a0 \u00f0a \u00fee him sindon", "44": "rihtes wisran, \u00a0\u00a0\u00a0\u00a0 rices wyr\u00f0ran;", "45": "bi\u00f0 \u00fe\u00e6t lease lot \u00a0\u00a0\u00a0\u00a0 lange hwile", "46": "bewrigen mid wrencum. \u00a0\u00a0\u00a0\u00a0 Nu on worulde her", "47": "monnum ne deria\u00f0 \u00a0\u00a0\u00a0\u00a0 mane a\u00f0as.", "48": "Gif \u00f0u nu, waldend, ne wilt \u00a0\u00a0\u00a0\u00a0 wirde steoran,", "49": "ac on selfwille \u00a0\u00a0\u00a0\u00a0 sigan l\u00e6test,", "50": "\u00feonne ic wat \u00fe\u00e6tte wile \u00a0\u00a0\u00a0\u00a0 woruldmen tweogan", "51": "geond foldan sceat \u00a0\u00a0\u00a0\u00a0 buton fea ane.", "52": "Eala, min dryhten, \u00a0\u00a0\u00a0\u00a0 \u00f0u \u00fee ealle ofersihst", "53": "worulde gesceafta, \u00a0\u00a0\u00a0\u00a0 wlit nu on moncyn", "54": "mildum eagum, \u00a0\u00a0\u00a0\u00a0 nu hi on monegum her", "55": "worulde y\u00f0um \u00a0\u00a0\u00a0\u00a0 wynna\u00f0 and swinca\u00f0,", "56": "earme eor\u00f0waran; \u00a0\u00a0\u00a0\u00a0 ara him nu \u00f0a."}, "sourceLink": "http://www.sacred-texts.com/neu/ascp/index.htm"}