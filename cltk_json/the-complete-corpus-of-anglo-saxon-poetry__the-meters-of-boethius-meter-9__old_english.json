{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 9", "language": "old_english", "englishTitle": "The Meters of Boethius: Meter 9", "text": {"0": "Hw\u00e6t, we ealle witon \u00a0\u00a0\u00a0\u00a0 hwelce \u00e6rleste", "1": "ge neah ge feor \u00a0\u00a0\u00a0\u00a0 Neron worhte,", "2": "Romwara cyning, \u00a0\u00a0\u00a0\u00a0 \u00fea his rice w\u00e6s", "3": "hehst under heofonum, \u00a0\u00a0\u00a0\u00a0 to hryre monegum.", "4": "W\u00e6lhreowes gewed \u00a0\u00a0\u00a0\u00a0 w\u00e6s ful wide cu\u00f0,", "5": "unrihth\u00e6med, \u00a0\u00a0\u00a0\u00a0 arleasta fela,", "6": "man and mor\u00f0or, \u00a0\u00a0\u00a0\u00a0 misd\u00e6da worn,", "7": "unrihtwises \u00a0\u00a0\u00a0\u00a0 inwid\u00feoncas.", "8": "He het him to gamene \u00a0\u00a0\u00a0\u00a0 geara forb\u00e6rnan", "9": "Romana burig, \u00a0\u00a0\u00a0\u00a0 sio his rices w\u00e6s", "10": "ealles e\u00f0elstol. \u00a0\u00a0\u00a0\u00a0 He for unsnyttrum", "11": "wolde fandian \u00a0\u00a0\u00a0\u00a0 gif \u00fe\u00e6t fyr meahte", "12": "lixan swa leohte \u00a0\u00a0\u00a0\u00a0 and swa longe eac,", "13": "read rasettan, \u00a0\u00a0\u00a0\u00a0 swa he Romane", "14": "secgan geherde \u00a0\u00a0\u00a0\u00a0 \u00fe\u00e6t on sume tide", "15": "Troia burg \u00a0\u00a0\u00a0\u00a0 ofertogen h\u00e6fde", "16": "lega leohtost, \u00a0\u00a0\u00a0\u00a0 lengest burne", "17": "hama under hefonum. \u00a0\u00a0\u00a0\u00a0 N\u00e6s \u00fe\u00e6t herlic d\u00e6d,", "18": "\u00fe\u00e6t hine swelces gamenes \u00a0\u00a0\u00a0\u00a0 gilpan lyste,", "19": "\u00fea he ne earnade \u00a0\u00a0\u00a0\u00a0 elles wuhte,", "20": "buton \u00fe\u00e6t he wolde \u00a0\u00a0\u00a0\u00a0 ofer wer\u00f0iode", "21": "his anes huru \u00a0\u00a0\u00a0\u00a0 anwald cy\u00f0an.", "22": "Eac hit ges\u00e6lde \u00a0\u00a0\u00a0\u00a0 \u00e6t sumum cierre", "23": "\u00f0\u00e6t se ilca het \u00a0\u00a0\u00a0\u00a0 ealle acwellan", "24": "\u00fea ricostan \u00a0\u00a0\u00a0\u00a0 Romana witan", "25": "and \u00fea \u00e6\u00feelestan \u00a0\u00a0\u00a0\u00a0 eorlgebyrdum", "26": "\u00fee he on \u00fe\u00e6m folce \u00a0\u00a0\u00a0\u00a0 gefrigen h\u00e6fde,", "27": "and on uppan \u00a0\u00a0\u00a0\u00a0 agene bro\u00f0or", "28": "and his modor mid \u00a0\u00a0\u00a0\u00a0 meca ecgum,", "29": "billum ofbeatan. \u00a0\u00a0\u00a0\u00a0 He his bryde ofslog", "30": "self mid sweorde, \u00a0\u00a0\u00a0\u00a0 and he symle w\u00e6s", "31": "micle \u00fee bli\u00f0ra \u00a0\u00a0\u00a0\u00a0 on breostcofan", "32": "\u00feonne he swylces <strong>mor\u00f0res</strong> \u00a0\u00a0\u00a0\u00a0 m\u00e6st gefremede.", "33": "Nalles sorgode \u00a0\u00a0\u00a0\u00a0 hw\u00e6\u00f0er si\u00f0\u00f0an a", "34": "mihtig drihten \u00a0\u00a0\u00a0\u00a0 ametan wolde", "35": "wrece be gewyrhtum \u00a0\u00a0\u00a0\u00a0 wohfremmendum,", "36": "ac he on fer\u00f0e f\u00e6gn \u00a0\u00a0\u00a0\u00a0 facnes and searuwa", "37": "w\u00e6lriow wunode. \u00a0\u00a0\u00a0\u00a0 Wiold emne swa \u00feeah", "38": "ealles \u00feisses m\u00e6ran \u00a0\u00a0\u00a0\u00a0 middangeardes,", "39": "swa swa lyft and lagu \u00a0\u00a0\u00a0\u00a0 land ymbclyppa\u00f0,", "40": "garsecg embegyrt \u00a0\u00a0\u00a0\u00a0 gumena rice,", "41": "<strong>secgea</strong> sitlu, \u00a0\u00a0\u00a0\u00a0 su\u00f0, east and west,", "42": "o\u00f0 \u00f0a nor\u00f0mestan \u00a0\u00a0\u00a0\u00a0 n\u00e6ssan on eor\u00f0an;", "43": "eall \u00fe\u00e6t Nerone \u00a0\u00a0\u00a0\u00a0 nede o\u00f0\u00f0e lustum,", "44": "hea\u00f0orinca gehwilc, \u00a0\u00a0\u00a0\u00a0 heran sceolde.", "45": "He h\u00e6fde him to gamene, \u00a0\u00a0\u00a0\u00a0 \u00feonne he on gylp astag,", "46": "hu he eor\u00f0cyningas \u00a0\u00a0\u00a0\u00a0 yrmde and cwelmde.", "47": "Wenst \u00f0u \u00fe\u00e6t se anwald \u00a0\u00a0\u00a0\u00a0 ea\u00f0e ne meahte", "48": "godes \u00e6lmihtiges \u00a0\u00a0\u00a0\u00a0 \u00feone gelpsca\u00f0an", "49": "rice ber\u00e6dan \u00a0\u00a0\u00a0\u00a0 and bereafian", "50": "his anwaldes \u00a0\u00a0\u00a0\u00a0 \u00f0urh \u00fea ecan meaht,", "51": "o\u00f0\u00f0e him his yfeles \u00a0\u00a0\u00a0\u00a0 elles gestioran?", "52": "Eala, gif he wolde, \u00a0\u00a0\u00a0\u00a0 \u00f0\u00e6t he wel meahte,", "53": "\u00fe\u00e6t unriht him \u00a0\u00a0\u00a0\u00a0 ea\u00f0e forbiodan!", "54": "Eawla, \u00fe\u00e6t se hlaford \u00a0\u00a0\u00a0\u00a0 hefig gioc slepte", "55": "sware on \u00fea swyran \u00a0\u00a0\u00a0\u00a0 sinra \u00f0egena,", "56": "ealra \u00f0ara h\u00e6le\u00f0a \u00a0\u00a0\u00a0\u00a0 \u00fee on his tidum", "57": "geond \u00feas l\u00e6nan worold \u00a0\u00a0\u00a0\u00a0 liban sceoldon.", "58": "He on unscyldgum \u00a0\u00a0\u00a0\u00a0 eorla blode", "59": "his sweord selede \u00a0\u00a0\u00a0\u00a0 swi\u00f0e gelome;", "60": "\u00f0\u00e6r w\u00e6s swi\u00f0e sweotol, \u00a0\u00a0\u00a0\u00a0 \u00fe\u00e6t we s\u00e6don oft,", "61": "\u00fe\u00e6t se anwald ne de\u00f0 \u00a0\u00a0\u00a0\u00a0 awiht godes", "62": "gif se wel nele \u00a0\u00a0\u00a0\u00a0 \u00fee his geweald hafa\u00f0."}, "sourceLink": "http://www.sacred-texts.com/neu/ascp/index.htm"}