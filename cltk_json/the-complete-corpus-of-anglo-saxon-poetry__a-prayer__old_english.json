{"author": "Not available", "source": "The Complete Corpus of Anglo-Saxon Poetry", "originalTitle": "A Prayer", "language": "old_english", "englishTitle": "A Prayer", "text": {"0": "\u00e6la, drihten leof! \u00a0\u00a0\u00a0\u00a0 \u00e6la, dema god!", "1": "Geara me, \u00a0\u00a0\u00a0\u00a0 ece waldend.", "2": "Ic wat mine saule \u00a0\u00a0\u00a0\u00a0 synnum forwundod;", "3": "geh\u00e6l \u00feu hy, \u00a0\u00a0\u00a0\u00a0 heofena drihten,", "4": "and gelacna \u00feu hy, \u00a0\u00a0\u00a0\u00a0 lifes ealdor,", "5": "for\u00fean \u00f0u e\u00f0est miht \u00a0\u00a0\u00a0\u00a0 ealra l\u00e6ca", "6": "\u00f0\u00e6ra \u00fee gewurde \u00a0\u00a0\u00a0\u00a0 side o\u00f0\u00f0e wyde.", "7": "\u00e6la, frea beorhta, \u00a0\u00a0\u00a0\u00a0 folkes scippend!", "8": "Gemilsa \u00feyn mod \u00a0\u00a0\u00a0\u00a0 me to gode,", "9": "sile \u00feyne are \u00a0\u00a0\u00a0\u00a0 <strong>\u00feynum</strong> earminge.", "10": "Se by\u00f0 earming \u00a0\u00a0\u00a0\u00a0 <strong>\u00fee</strong> on eor\u00f0an her", "11": "d\u00e6iges and nihtes \u00a0\u00a0\u00a0\u00a0 deofle campa\u00f0", "12": "and hys willan wyrc\u00f0; \u00a0\u00a0\u00a0\u00a0 wa him \u00fe\u00e6re mirig\u00f0e,", "13": "\u00feonne he \u00f0a handlean \u00a0\u00a0\u00a0\u00a0 hafa\u00f0 and sceawa\u00f0,", "14": "bute he \u00fe\u00e6s yfeles \u00a0\u00a0\u00a0\u00a0 \u00e6r geswyce.", "15": "Se by\u00f0 eadig, \u00a0\u00a0\u00a0\u00a0 se \u00fee on eor\u00f0an her", "16": "d\u00e6iges and nyhtes \u00a0\u00a0\u00a0\u00a0 drihtne hyr\u00e6\u00f0", "17": "and a hys willan wyrc\u00f0; \u00a0\u00a0\u00a0\u00a0 wel hym \u00fe\u00e6s geweorkes,", "18": "\u00f0onne he \u00f0a handlean \u00a0\u00a0\u00a0\u00a0 hafa\u00f0 and sceawa\u00f0,", "19": "gyf he ealteawne \u00a0\u00a0\u00a0\u00a0 ende gedreoge\u00f0.", "20": "\u00e6la, leohtes leoht! \u00a0\u00a0\u00a0\u00a0 \u00e6la, lyfes wynn!", "21": "Geti\u00fea me, \u00a0\u00a0\u00a0\u00a0 tireadig kyning,", "22": "\u00feonne ic minre sawle \u00a0\u00a0\u00a0\u00a0 swegles bydde,", "23": "ece are. \u00a0\u00a0\u00a0\u00a0 \u00feu eart ea\u00f0e, god,", "24": "h\u00e6fst and waldest", "25": "ana ofer ealle \u00a0\u00a0\u00a0\u00a0 eor\u00f0an and heofonas", "26": "syddra gesceafta. \u00a0\u00a0\u00a0\u00a0 \u00f0u eart so\u00f0 meotod,", "27": "ana ofer ealle \u00a0\u00a0\u00a0\u00a0 eor\u00f0bugende,", "28": "swilce on heofonum up \u00a0\u00a0\u00a0\u00a0 \u00feu eart h\u00e6lend god.", "29": "Ne m\u00e6g \u00fee aherian \u00a0\u00a0\u00a0\u00a0 h\u00e6le\u00f0a \u00e6nig;", "30": "\u00feeh us gesomnie \u00a0\u00a0\u00a0\u00a0 geond sidne grund,", "31": "men ofer moldan, \u00a0\u00a0\u00a0\u00a0 geond ealne middaneard,", "32": "ne mage we n\u00e6fre as\u00e6cgan, \u00a0\u00a0\u00a0\u00a0 ne \u00fe\u00e6t so\u00f0e witan,", "33": "hu \u00feu \u00e6\u00f0ele eart, \u00a0\u00a0\u00a0\u00a0 ece drihten.", "34": "Ne \u00feeah engla werod \u00a0\u00a0\u00a0\u00a0 up on heofenum", "35": "snotra tosomne \u00a0\u00a0\u00a0\u00a0 s\u00e6cgan ongunnon,", "36": "ne magon hy n\u00e6fre areccean, \u00a0\u00a0\u00a0\u00a0 ne \u00fe\u00e6t gerim wytan,", "37": "hu \u00feu m\u00e6re eart, \u00a0\u00a0\u00a0\u00a0 mihtig drihten.", "38": "Ac is wunder mycel, \u00a0\u00a0\u00a0\u00a0 wealdend engla,", "39": "gif \u00feu hit sylfa wast, \u00a0\u00a0\u00a0\u00a0 sigores ealdor,", "40": "hu \u00feu m\u00e6re eart, \u00a0\u00a0\u00a0\u00a0 mihtig and m\u00e6genstrang,", "41": "ealra kyninga kyning, \u00a0\u00a0\u00a0\u00a0 Crist <strong>lifiende,</strong>", "42": "ealra worulda scippend, \u00a0\u00a0\u00a0\u00a0 wealdend engla,", "43": "ealra duge\u00fea dugu\u00f0, \u00a0\u00a0\u00a0\u00a0 drihten h\u00e6lend.", "44": "\u00f0u eart se \u00e6\u00f0ela \u00a0\u00a0\u00a0\u00a0 \u00fee on \u00e6rdagum", "45": "ealra femnena wyn \u00a0\u00a0\u00a0\u00a0 f\u00e6gere akende", "46": "on Bethleem \u00f0\u00e6re byrig \u00a0\u00a0\u00a0\u00a0 beornum to frofre,", "47": "eallum to are \u00a0\u00a0\u00a0\u00a0 ylda bearnum,", "48": "\u00feam \u00fee gelyfa\u00f0 \u00a0\u00a0\u00a0\u00a0 on lyfiendne god", "49": "and on \u00fe\u00e6t ece leoht \u00a0\u00a0\u00a0\u00a0 uppe on roderum.", "50": "<strong>\u00f0yn</strong> m\u00e6gen ys swa m\u00e6re, \u00a0\u00a0\u00a0\u00a0 mihtig drihten,", "51": "swa \u00fe\u00e6t \u00e6nig ne wat \u00a0\u00a0\u00a0\u00a0 eor\u00f0buende", "52": "\u00fea deopnesse \u00a0\u00a0\u00a0\u00a0 drihtnes mihta,", "53": "ne \u00fe\u00e6t \u00e6nig ne wat \u00a0\u00a0\u00a0\u00a0 engla hades", "54": "\u00fea heahnisse \u00a0\u00a0\u00a0\u00a0 heofena kyninges.", "55": "Ic \u00fee andette, \u00a0\u00a0\u00a0\u00a0 \u00e6lmihtig god,", "56": "\u00fe\u00e6t ic gelyfe on \u00fee, \u00a0\u00a0\u00a0\u00a0 leofa h\u00e6lend,", "57": "\u00fe\u00e6t \u00feu eart se miccla \u00a0\u00a0\u00a0\u00a0 and se m\u00e6genstranga", "58": "and se eadmoda \u00a0\u00a0\u00a0\u00a0 ealra goda", "59": "and se ece kyning \u00a0\u00a0\u00a0\u00a0 ealra gesceafta,", "60": "and ic eom se litla for \u00fee \u00a0\u00a0\u00a0\u00a0 and se ly\u00f0ra man,", "61": "se her syngige \u00a0\u00a0\u00a0\u00a0 swi\u00f0e genehhe,", "62": "d\u00e6ges and nihtes \u00a0\u00a0\u00a0\u00a0 do, swa ic ne sceolde,", "63": "hwile mid weorce, \u00a0\u00a0\u00a0\u00a0 hwile mid worde,", "64": "hwile mid ge\u00feohte, \u00a0\u00a0\u00a0\u00a0 \u00feearle scyldi,", "65": "inwitni\u00f0as \u00a0\u00a0\u00a0\u00a0 oft and gelome.", "66": "Ac ic \u00fee halsige nu, \u00a0\u00a0\u00a0\u00a0 heofena drihten,", "67": "and gebidde me to \u00fee, \u00a0\u00a0\u00a0\u00a0 bearna selost,", "68": "\u00fe\u00e6t \u00f0u gemilsige me, \u00a0\u00a0\u00a0\u00a0 mihtig drihten,", "69": "heofena heahkyning \u00a0\u00a0\u00a0\u00a0 and se halga gast,", "70": "and gefylste me, \u00a0\u00a0\u00a0\u00a0 f\u00e6der \u00e6lmihtig,", "71": "\u00fe\u00e6t ic \u00feinne willan \u00a0\u00a0\u00a0\u00a0 gewyrcean m\u00e6ge,", "72": "\u00e6r ic of \u00feysum <strong>l\u00e6nan</strong> \u00a0\u00a0\u00a0\u00a0 lyfe gehweorfe.", "73": "Ne forweorn \u00feu me, \u00a0\u00a0\u00a0\u00a0 wuldres drihten,", "74": "ac gety\u00fea me, \u00a0\u00a0\u00a0\u00a0 tyreadig kyning,", "75": "l\u00e6t me mid englum \u00a0\u00a0\u00a0\u00a0 up si\u00f0ian,", "76": "sittan on swegle,", "77": "herian heofonas god \u00a0\u00a0\u00a0\u00a0 haligum reorde", "78": "a butan ende. \u00a0\u00a0\u00a0\u00a0 Amen."}, "sourceLink": "http://www.sacred-texts.com/neu/ascp/index.htm"}