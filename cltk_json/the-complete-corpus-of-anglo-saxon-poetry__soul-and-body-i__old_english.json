{"author": "Not available", "source": "The Complete Corpus of Anglo-Saxon Poetry", "originalTitle": "Soul and Body I", "language": "old_english", "englishTitle": "Soul and Body I", "text": {"0": "Huru, \u00f0\u00e6s behofa\u00f0 \u00a0\u00a0\u00a0\u00a0 h\u00e6le\u00f0a \u00e6ghwylc", "1": "\u00fe\u00e6t he his sawle <strong>si\u00f0</strong> \u00a0\u00a0\u00a0\u00a0 sylfa ge\u00feence,", "2": "hu \u00fe\u00e6t bi\u00f0 deoplic \u00a0\u00a0\u00a0\u00a0 \u00feonne se dea\u00f0 cyme\u00f0,", "3": "asyndre\u00f0 \u00fea sybbe \u00a0\u00a0\u00a0\u00a0 \u00fee \u00e6r samod w\u00e6ron,", "4": "lic ond sawle! \u00a0\u00a0\u00a0\u00a0 Lang bi\u00f0 sy\u00f0\u00f0an", "5": "\u00fe\u00e6t se gast nime\u00f0 \u00a0\u00a0\u00a0\u00a0 \u00e6t gode sylfum", "6": "swa wite swa wuldor, \u00a0\u00a0\u00a0\u00a0 swa him on worulde \u00e6r", "7": "efne \u00fe\u00e6t eor\u00f0f\u00e6t \u00a0\u00a0\u00a0\u00a0 \u00e6r geworhte.", "8": "Sceal se gast cuman \u00a0\u00a0\u00a0\u00a0 geoh\u00f0um hremig,", "9": "symble ymbe seofon niht \u00a0\u00a0\u00a0\u00a0 sawle findan", "10": "\u00feone lichoman \u00a0\u00a0\u00a0\u00a0 \u00fee hie \u00e6r lange w\u00e6g,", "11": "\u00fereo hund wintra, \u00a0\u00a0\u00a0\u00a0 butan \u00e6r \u00feeodcyning,", "12": "\u00e6lmihtig god, \u00a0\u00a0\u00a0\u00a0 ende worulde", "13": "wyrcan wille, \u00a0\u00a0\u00a0\u00a0 weoruda dryhten.", "14": "Cleopa\u00f0 \u00feonne swa cearful \u00a0\u00a0\u00a0\u00a0 cealdan reorde,", "15": "sprece\u00f0 grimlice \u00a0\u00a0\u00a0\u00a0 se gast to \u00feam duste:", "16": "\"Hw\u00e6t, druh \u00f0u dreorega, \u00a0\u00a0\u00a0\u00a0 to hwan drehtest \u00f0u me,", "17": "eor\u00f0an fulnes \u00a0\u00a0\u00a0\u00a0 eal forwisnad,", "18": "lames gelicnes! \u00a0\u00a0\u00a0\u00a0 Lyt \u00f0u gemundest", "19": "to hwan \u00feinre sawle \u00feing \u00a0\u00a0\u00a0\u00a0 si\u00f0\u00fean wurde,", "20": "sy\u00f0\u00f0an of lichoman \u00a0\u00a0\u00a0\u00a0 l\u00e6ded w\u00e6re!", "21": "Hw\u00e6t, wite <strong>\u00f0u</strong> me, weriga! \u00a0\u00a0\u00a0\u00a0 Hw\u00e6t, \u00f0u huru wyrma gyfl", "22": "lyt ge\u00feohtest, \u00a0\u00a0\u00a0\u00a0 \u00fea \u00f0u lustgryrum eallum", "23": "ful <strong>geeodest,</strong> \u00a0\u00a0\u00a0\u00a0 hu \u00f0u on eor\u00f0an scealt", "24": "wyrmum to wiste! \u00a0\u00a0\u00a0\u00a0 Hw\u00e6t, \u00f0u on worulde \u00e6r", "25": "lyt ge\u00feohtest \u00a0\u00a0\u00a0\u00a0 hu \u00feis is \u00feus lang hider!", "26": "Hw\u00e6t, \u00fee la engel \u00a0\u00a0\u00a0\u00a0 ufan of roderum", "27": "sawle onsende \u00a0\u00a0\u00a0\u00a0 \u00feurh his sylfes hand,", "28": "meotod \u00e6lmihtig, \u00a0\u00a0\u00a0\u00a0 of his m\u00e6gen\u00ferymme,", "29": "ond \u00fee gebohte \u00a0\u00a0\u00a0\u00a0 blode \u00fey halgan,", "30": "ond \u00feu me mid \u00fey heardan \u00a0\u00a0\u00a0\u00a0 hungre gebunde", "31": "ond geh\u00e6ftnedest \u00a0\u00a0\u00a0\u00a0 helle witum!", "32": "Eardode ic \u00fee on innan. \u00a0\u00a0\u00a0\u00a0 Ne meahte ic \u00f0e of cuman,", "33": "fl\u00e6sce befangen, \u00a0\u00a0\u00a0\u00a0 ond me fyrenlustas", "34": "\u00feine ge\u00ferungon. \u00a0\u00a0\u00a0\u00a0 \u00fe\u00e6t me \u00feuhte ful oft", "35": "\u00fe\u00e6t hit <strong>w\u00e6re</strong> <em>XXX</em> \u00a0\u00a0\u00a0\u00a0 \u00feusend wintra", "36": "to \u00feinum dea\u00f0d\u00e6ge. \u00a0\u00a0\u00a0\u00a0 A ic uncres gedales onbad", "37": "earfo\u00f0lice. \u00a0\u00a0\u00a0\u00a0 Nis nu huru se ende to <strong>god!</strong>", "38": "W\u00e6re \u00feu \u00fee wiste wlanc \u00a0\u00a0\u00a0\u00a0 ond wines s\u00e6d,", "39": "\u00ferymful \u00feunedest, \u00a0\u00a0\u00a0\u00a0 ond <strong>ic</strong> of\u00feyrsted w\u00e6s", "40": "godes lichoman, \u00a0\u00a0\u00a0\u00a0 gastes drynces.", "41": "For\u00f0an \u00feu ne hogodest \u00a0\u00a0\u00a0\u00a0 her on life,", "42": "sy\u00f0\u00f0an ic \u00f0e on worulde \u00a0\u00a0\u00a0\u00a0 wunian sceolde,", "43": "\u00fe\u00e6t \u00f0u w\u00e6re \u00feurh fl\u00e6sc \u00a0\u00a0\u00a0\u00a0 ond \u00feurh fyrenlustas", "44": "strange gestryned \u00a0\u00a0\u00a0\u00a0 ond gesta\u00f0olod \u00feurh me,", "45": "ond ic w\u00e6s gast on \u00f0e \u00a0\u00a0\u00a0\u00a0 fram gode sended.", "46": "N\u00e6fre \u00f0u me <strong>wi\u00f0</strong> swa heardum \u00a0\u00a0\u00a0\u00a0 helle witum", "47": "ne generedest \u00a0\u00a0\u00a0\u00a0 \u00feurh \u00feinra <strong>nieda</strong> lust.", "48": "Scealt \u00f0u minra gesynta \u00a0\u00a0\u00a0\u00a0 sceame \u00ferowian", "49": "on \u00f0am myclan d\u00e6ge \u00a0\u00a0\u00a0\u00a0 \u00feonne eall manna cynn", "50": "se <strong>ancenneda</strong> \u00a0\u00a0\u00a0\u00a0 ealle gesamna\u00f0.", "51": "Ne eart \u00f0u \u00feon leofra \u00a0\u00a0\u00a0\u00a0 n\u00e6nigum lifigendra", "52": "men to gem\u00e6ccan, \u00a0\u00a0\u00a0\u00a0 ne meder ne f\u00e6der", "53": "ne n\u00e6nigum gesybban, \u00a0\u00a0\u00a0\u00a0 \u00feonne se swearta hrefen,", "54": "sy\u00f0\u00f0an ic ana of \u00f0e \u00a0\u00a0\u00a0\u00a0 ut si\u00f0ode", "55": "\u00feurh \u00fe\u00e6s sylfes hand \u00a0\u00a0\u00a0\u00a0 \u00fee ic \u00e6r onsended w\u00e6s.", "56": "Ne <strong>magon</strong> \u00fee nu heonon adon \u00a0\u00a0\u00a0\u00a0 hyrsta <strong>\u00fea</strong> readan", "57": "ne gold ne seolfor \u00a0\u00a0\u00a0\u00a0 ne \u00feinra goda nan,", "58": "ne \u00feinre bryde beag \u00a0\u00a0\u00a0\u00a0 ne \u00fein <strong>boldwela,</strong>", "59": "ne nan \u00feara goda \u00a0\u00a0\u00a0\u00a0 \u00fee \u00f0u iu ahtest,", "60": "ac her sceolon onbidan \u00a0\u00a0\u00a0\u00a0 ban bereafod,", "61": "besliten synum, \u00a0\u00a0\u00a0\u00a0 ond \u00fee \u00fein sawl sceal", "62": "minum <strong>unwillum</strong> \u00a0\u00a0\u00a0\u00a0 oft gesecan,", "63": "wemman \u00fee mid wordum, \u00a0\u00a0\u00a0\u00a0 swa \u00f0u worhtest to me.", "64": "Eart \u00f0u nu dumb ond deaf, \u00a0\u00a0\u00a0\u00a0 ne synt \u00feine dreamas awiht.", "65": "Sceal ic \u00f0e nihtes swa \u00feeah \u00a0\u00a0\u00a0\u00a0 nede gesecan,", "66": "synnum gesargod, \u00a0\u00a0\u00a0\u00a0 ond eft sona fram \u00fee", "67": "hweorfan on hancred, \u00a0\u00a0\u00a0\u00a0 \u00feonne halige men", "68": "lifiendum gode \u00a0\u00a0\u00a0\u00a0 lofsang do\u00f0,", "69": "secan \u00fea hamas \u00a0\u00a0\u00a0\u00a0 \u00fee \u00f0u me her scrife,", "70": "ond \u00fea arleasan \u00a0\u00a0\u00a0\u00a0 eardungstowe,", "71": "ond \u00fee sculon her moldwyrmas \u00a0\u00a0\u00a0\u00a0 manige ceowan,", "72": "slitan sarlice \u00a0\u00a0\u00a0\u00a0 swearte wihta,", "73": "gifre ond gr\u00e6dige. \u00a0\u00a0\u00a0\u00a0 Ne synt \u00feine \u00e6hta awihte", "74": "\u00fee \u00f0u her on moldan \u00a0\u00a0\u00a0\u00a0 mannum eowdest.", "75": "For\u00f0an \u00fee w\u00e6re selre \u00a0\u00a0\u00a0\u00a0 swi\u00f0e mycle", "76": "\u00feonne \u00fee w\u00e6ron ealle \u00a0\u00a0\u00a0\u00a0 eor\u00f0an speda,", "77": "(butan \u00feu hie ged\u00e6lde \u00a0\u00a0\u00a0\u00a0 dryhtne sylfum),", "78": "\u00fe\u00e6r \u00f0u wurde \u00e6t frym\u00f0e fugel \u00a0\u00a0\u00a0\u00a0 o\u00f0\u00f0e fisc on s\u00e6,", "79": "o\u00f0\u00f0e on eor\u00f0an neat \u00a0\u00a0\u00a0\u00a0 \u00e6tes tilode,", "80": "feldgangende \u00a0\u00a0\u00a0\u00a0 feoh butan snyttro,", "81": "o\u00f0\u00f0e on westenne \u00a0\u00a0\u00a0\u00a0 <strong>wildra</strong> deora", "82": "\u00fe\u00e6t wyrreste, \u00a0\u00a0\u00a0\u00a0 \u00fe\u00e6r swa god wolde,", "83": "ge \u00feeah \u00f0u w\u00e6re \u00a0\u00a0\u00a0\u00a0 <strong>wyrma</strong> cynna", "84": "\u00fe\u00e6t grimmeste, \u00a0\u00a0\u00a0\u00a0 \u00fe\u00e6r swa god wolde,", "85": "\u00feonne \u00f0u \u00e6fre on moldan \u00a0\u00a0\u00a0\u00a0 man gewurde", "86": "o\u00f0\u00f0e \u00e6fre fulwihte \u00a0\u00a0\u00a0\u00a0 onfon sceolde.", "87": "\u00feonne \u00f0u for unc b\u00e6m \u00a0\u00a0\u00a0\u00a0 andwyrdan scealt", "88": "on \u00f0am miclan d\u00e6ge, \u00a0\u00a0\u00a0\u00a0 \u00feonne mannum beo\u00f0", "89": "wunda onwrigene, \u00a0\u00a0\u00a0\u00a0 \u00fea \u00f0e on worulde \u00e6r", "90": "fyrenfulle men \u00a0\u00a0\u00a0\u00a0 fyrn geworhton,", "91": "\u00f0onne wyle dryhten sylf \u00a0\u00a0\u00a0\u00a0 d\u00e6da gehyran", "92": "h\u00e6le\u00f0a gehwylces, \u00a0\u00a0\u00a0\u00a0 heofena scippend,", "93": "\u00e6t ealra manna gehw\u00e6s \u00a0\u00a0\u00a0\u00a0 mu\u00f0es reorde", "94": "wunde wi\u00f0erlean. \u00a0\u00a0\u00a0\u00a0 Ac hw\u00e6t wylt \u00f0u \u00fe\u00e6r", "95": "on \u00feam domd\u00e6ge \u00a0\u00a0\u00a0\u00a0 dryhtne secgan?", "96": "\u00feonne ne bi\u00f0 nan na to \u00fe\u00e6s lytel li\u00f0 \u00a0\u00a0\u00a0\u00a0 on lime aweaxen,", "97": "\u00fe\u00e6t \u00f0u ne scyle for anra \u00a0\u00a0\u00a0\u00a0 gehwylcum onsundrum", "98": "riht agildan, \u00a0\u00a0\u00a0\u00a0 \u00feonne re\u00f0e bi\u00f0", "99": "dryhten \u00e6t \u00feam dome. \u00a0\u00a0\u00a0\u00a0 Ac hw\u00e6t do wyt unc?", "100": "Sculon wit \u00feonne eft \u00e6tsomne \u00a0\u00a0\u00a0\u00a0 si\u00f0\u00f0an brucan", "101": "swylcra yrm\u00f0a, \u00a0\u00a0\u00a0\u00a0 swa \u00f0u unc her \u00e6r scrife!\"", "102": "Fyrna\u00f0 \u00feus \u00fe\u00e6t fl\u00e6schord, \u00a0\u00a0\u00a0\u00a0 sceall \u00feonne feran onweg,", "103": "secan hellegrund, \u00a0\u00a0\u00a0\u00a0 nall\u00e6s heofondreamas,", "104": "d\u00e6dum gedrefed. \u00a0\u00a0\u00a0\u00a0 <strong>Lige\u00f0</strong> dust \u00fe\u00e6r hit w\u00e6s,", "105": "ne m\u00e6g him ondsware \u00a0\u00a0\u00a0\u00a0 \u00e6nige gehatan,", "106": "geomrum gaste, \u00a0\u00a0\u00a0\u00a0 geoce o\u00f0\u00f0e frofre.", "107": "Bi\u00f0 \u00fe\u00e6t heafod tohliden, \u00a0\u00a0\u00a0\u00a0 handa toli\u00f0ode,", "108": "geaglas toginene, \u00a0\u00a0\u00a0\u00a0 goman toslitene,", "109": "sina beo\u00f0 asocene, \u00a0\u00a0\u00a0\u00a0 swyra becowen,", "110": "fingras tohrorene.", "111": "Rib reafia\u00f0 \u00a0\u00a0\u00a0\u00a0 re\u00f0e wyrmas,", "112": "beo\u00f0 hira tungan totogenne \u00a0\u00a0\u00a0\u00a0 on tyn healfa", "113": "hungregum to frofre; \u00a0\u00a0\u00a0\u00a0 for\u00fean hie ne magon huxlicum", "114": "wordum wrixlian \u00a0\u00a0\u00a0\u00a0 wi\u00f0 \u00feone werian gast.", "115": "Gifer hatte se wyrm, \u00a0\u00a0\u00a0\u00a0 \u00fee \u00fea eaglas beo\u00f0", "116": "n\u00e6dle scearpran. \u00a0\u00a0\u00a0\u00a0 Se genydde <strong>to</strong>", "117": "\u00e6rest eallra \u00a0\u00a0\u00a0\u00a0 on \u00feam eor\u00f0scr\u00e6fe,", "118": "\u00fe\u00e6t he \u00fea tungan totyh\u00f0 \u00a0\u00a0\u00a0\u00a0 ond \u00fea te\u00f0 \u00feurhsmyh\u00f0", "119": "ond \u00fea eagan \u00feurhete\u00f0 \u00a0\u00a0\u00a0\u00a0 ufan on \u00fe\u00e6t heafod", "120": "ond to \u00e6twelan \u00a0\u00a0\u00a0\u00a0 o\u00f0rum geryme\u00f0,", "121": "wyrmum to wiste, \u00a0\u00a0\u00a0\u00a0 \u00feonne \u00fe\u00e6t werie", "122": "lic acolod bi\u00f0 \u00a0\u00a0\u00a0\u00a0 \u00fe\u00e6t <strong>he</strong> lange \u00e6r", "123": "werede mid w\u00e6dum. \u00a0\u00a0\u00a0\u00a0 Bi\u00f0 \u00feonne wyrma gifel,", "124": "<strong>\u00e6t</strong> on eor\u00fean. \u00a0\u00a0\u00a0\u00a0 \u00fe\u00e6t m\u00e6g \u00e6ghwylcum", "125": "men to gemynde, \u00a0\u00a0\u00a0\u00a0 modsnotra gehwam!", "126": "\u00f0onne bi\u00f0 hyhtlicre \u00a0\u00a0\u00a0\u00a0 \u00fe\u00e6t sio halige sawl", "127": "f\u00e6re\u00f0 to \u00f0am fl\u00e6sce, \u00a0\u00a0\u00a0\u00a0 frofre bewunden.", "128": "Bi\u00f0 \u00fe\u00e6t \u00e6rende \u00a0\u00a0\u00a0\u00a0 eadiglicre", "129": "funden on ferh\u00f0e. \u00a0\u00a0\u00a0\u00a0 Mid gefean sece\u00f0", "130": "lustum \u00fe\u00e6t lamf\u00e6t \u00a0\u00a0\u00a0\u00a0 \u00fe\u00e6t hie \u00e6r lange w\u00e6g.", "131": "\u00feonne \u00fea gastas \u00a0\u00a0\u00a0\u00a0 gode word <strong>spreca\u00f0,</strong>", "132": "snottre, sigef\u00e6ste, \u00a0\u00a0\u00a0\u00a0 ond \u00feus so\u00f0lice", "133": "\u00feone lichoman \u00a0\u00a0\u00a0\u00a0 lustum greta\u00fe:", "134": "\"Wine leofesta, \u00a0\u00a0\u00a0\u00a0 <strong>\u00feeah</strong> <strong>\u00f0e</strong> wyrmas gyt", "135": "gifre greta\u00fe, \u00a0\u00a0\u00a0\u00a0 nu is \u00fein gast cumen,", "136": "f\u00e6gere gefr\u00e6tewod, \u00a0\u00a0\u00a0\u00a0 of mines f\u00e6der rice,", "137": "<strong>arum</strong> bewunden. \u00a0\u00a0\u00a0\u00a0 Eala, min dryhten,", "138": "\u00fe\u00e6r ic \u00fee moste \u00a0\u00a0\u00a0\u00a0 mid me l\u00e6dan,", "139": "\u00fe\u00e6t wyt englas \u00a0\u00a0\u00a0\u00a0 ealle gesawon,", "140": "heofona wuldor, \u00a0\u00a0\u00a0\u00a0 swylc swa \u00f0u me \u00e6r her scrife!", "141": "F\u00e6stest \u00f0u on foldan \u00a0\u00a0\u00a0\u00a0 ond gefyldest me", "142": "godes lichoman, \u00a0\u00a0\u00a0\u00a0 gastes drynces.", "143": "W\u00e6re \u00f0u on w\u00e6dle, \u00a0\u00a0\u00a0\u00a0 sealdest me wilna geniht.", "144": "For\u00f0an \u00f0u ne \u00feearft sceamian, \u00a0\u00a0\u00a0\u00a0 \u00feonne sceadene beo\u00fe", "145": "\u00fea synfullan \u00a0\u00a0\u00a0\u00a0 ond \u00fea so\u00f0f\u00e6stan", "146": "on \u00feam m\u00e6ran d\u00e6ge, \u00a0\u00a0\u00a0\u00a0 \u00fe\u00e6s \u00f0u me geafe,", "147": "ne \u00f0e hreowan \u00feearf \u00a0\u00a0\u00a0\u00a0 her on life", "148": "ealles swa mycles \u00a0\u00a0\u00a0\u00a0 swa \u00f0u me sealdest", "149": "on gemotstede \u00a0\u00a0\u00a0\u00a0 manna ond engla.", "150": "Bygdest \u00f0u \u00fee for h\u00e6le\u00f0um \u00a0\u00a0\u00a0\u00a0 ond ahofe me on ecne dream.", "151": "For\u00fean me a langa\u00fe, \u00a0\u00a0\u00a0\u00a0 leofost manna,", "152": "on minum hige hearde, \u00a0\u00a0\u00a0\u00a0 \u00fe\u00e6s \u00fee ic \u00fee on \u00feyssum hyn\u00f0um wat", "153": "wyrmum to wiste, \u00a0\u00a0\u00a0\u00a0 ac \u00fe\u00e6t wolde god,", "154": "\u00fe\u00e6t \u00feu \u00e6fre \u00feus la\u00f0lic \u00a0\u00a0\u00a0\u00a0 legerbed cure.", "155": "Wolde ic \u00fee \u00f0onne secgan \u00a0\u00a0\u00a0\u00a0 \u00fe\u00e6t \u00f0u ne sorgode,", "156": "for\u00f0an wyt bio\u00f0 geg\u00e6derode \u00a0\u00a0\u00a0\u00a0 \u00e6t godes dome.", "157": "Moton wyt \u00feonne \u00e6tsomne \u00a0\u00a0\u00a0\u00a0 sy\u00fean brucan", "158": "ond unc on heofonum \u00a0\u00a0\u00a0\u00a0 heah\u00feungene beon.", "159": "Ne \u00feurfon wyt beon cearie \u00a0\u00a0\u00a0\u00a0 \u00e6t cyme dryhtnes,", "160": "ne \u00fe\u00e6re andsware \u00a0\u00a0\u00a0\u00a0 yfele habban", "161": "sorge in <strong>hre\u00f0re,</strong> \u00a0\u00a0\u00a0\u00a0 ac wyt sylfe magon", "162": "\u00e6t \u00f0am dome \u00fe\u00e6r \u00a0\u00a0\u00a0\u00a0 d\u00e6dum agilpan,", "163": "hwylce earnunga \u00a0\u00a0\u00a0\u00a0 uncre w\u00e6ron.", "164": "Wat ic \u00fe\u00e6t \u00feu w\u00e6re \u00a0\u00a0\u00a0\u00a0 on woruldrice", "165": "ge\u00feungen \u00ferymlice \u00a0\u00a0\u00a0\u00a0 \u00feysses\""}, "sourceLink": "http://www.sacred-texts.com/neu/ascp/index.htm"}