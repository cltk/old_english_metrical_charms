{"author": "Not available", "source": "The Complete Corpus of Anglo-Saxon Poetry", "originalTitle": "Homiletic Fragment I", "language": "old_english", "englishTitle": "Homiletic Fragment I", "text": {"0": "sorh cyme\u00f0", "1": "manig ond mislic \u00a0\u00a0\u00a0\u00a0 in manna dream.", "2": "Eorl o\u00f0erne \u00a0\u00a0\u00a0\u00a0 mid \u00e6f\u00feancum", "3": "ond mid teonwordum \u00a0\u00a0\u00a0\u00a0 t\u00e6le\u00f0 behindan,", "4": "sprece\u00f0 f\u00e6gere beforan, \u00a0\u00a0\u00a0\u00a0 ond \u00fe\u00e6t facen <strong>swa</strong> \u00feeah", "5": "hafa\u00f0 in his heortan, \u00a0\u00a0\u00a0\u00a0 hord uncl\u00e6ne.", "6": "By\u00f0 \u00feonne \u00fe\u00e6s wommes gewita \u00a0\u00a0\u00a0\u00a0 weoruda dryhten.", "7": "For\u00f0an se witiga cw\u00e6\u00f0:", "8": "\"Ne syle \u00f0u me \u00e6tsomne \u00a0\u00a0\u00a0\u00a0 mid \u00feam synfullum", "9": "in wita forwyrd, \u00a0\u00a0\u00a0\u00a0 weoruda dryhten,", "10": "ne me on life forleos \u00a0\u00a0\u00a0\u00a0 mid \u00feam ligewyrhtum,", "11": "\u00feam \u00fee ful sme\u00f0e \u00a0\u00a0\u00a0\u00a0 spr\u00e6ce habba\u00f0,", "12": "ond in gastcofan \u00a0\u00a0\u00a0\u00a0 grimme ge\u00feohtas,", "13": "gehata\u00f0 holdlice, \u00a0\u00a0\u00a0\u00a0 swa hyra hyht ne g\u00e6\u00f0,", "14": "w\u00e6re mid welerum.\" \u00a0\u00a0\u00a0\u00a0 Wea bi\u00f0 in mode,", "15": "siofa synnum fah, \u00a0\u00a0\u00a0\u00a0 sare geblonden,", "16": "gefylled mid facne, \u00a0\u00a0\u00a0\u00a0 \u00feeah he f\u00e6ger word", "17": "utan \u00e6tywe. \u00a0\u00a0\u00a0\u00a0 \u00e6nlice beo\u00f0,", "18": "swa \u00f0a beon bera\u00f0 \u00a0\u00a0\u00a0\u00a0 buta \u00e6tsomne", "19": "arlicne anleofan, \u00a0\u00a0\u00a0\u00a0 ond \u00e6tterne t\u00e6gel", "20": "hafa\u00f0 on hindan, \u00a0\u00a0\u00a0\u00a0 hunig on mu\u00f0e,", "21": "wynsume wist. \u00a0\u00a0\u00a0\u00a0 Hwilum wundia\u00fe", "22": "sare mid <strong>stinge,</strong> \u00a0\u00a0\u00a0\u00a0 \u00feonne se s\u00e6l cyme\u00f0.", "23": "Swa bio\u00f0 gelice \u00a0\u00a0\u00a0\u00a0 \u00fea leasan men,", "24": "\u00fea \u00f0e mid tungan \u00a0\u00a0\u00a0\u00a0 treowa gehata\u00fe", "25": "f\u00e6gerum wordum, \u00a0\u00a0\u00a0\u00a0 facenlice \u00feenca\u00fe,", "26": "\u00feonne hie \u00e6t nehstan \u00a0\u00a0\u00a0\u00a0 nearwe beswica\u00fe,", "27": "hafa\u00f0 on gehatum \u00a0\u00a0\u00a0\u00a0 hunigsm\u00e6ccas,", "28": "sme\u00f0ne sybcwide, \u00a0\u00a0\u00a0\u00a0 ond in siofan innan", "29": "\u00feurh deofles cr\u00e6ft \u00a0\u00a0\u00a0\u00a0 dyrne wunde.", "30": "Swa is nu \u00fees middangeard \u00a0\u00a0\u00a0\u00a0 mane geblonden,", "31": "wana\u00f0 ond weaxe\u00f0. \u00a0\u00a0\u00a0\u00a0 Waca\u00f0 se ealda,", "32": "dwele\u00f0 ond drefe\u00f0 \u00a0\u00a0\u00a0\u00a0 d\u00e6ges ond nihtes", "33": "miltse mid mane, \u00a0\u00a0\u00a0\u00a0 m\u00e6gene getrywe\u00f0,", "34": "ehte\u00f0 \u00e6festra, \u00a0\u00a0\u00a0\u00a0 inwit sawe\u00f0,", "35": "ni\u00f0 mid geneahe. \u00a0\u00a0\u00a0\u00a0 N\u00e6nig o\u00f0erne", "36": "freo\u00f0 in fyrh\u00f0e \u00a0\u00a0\u00a0\u00a0 nim\u00fee feara hwylc,", "37": "\u00fe\u00e6t he so\u00f0lice \u00a0\u00a0\u00a0\u00a0 sybbe healde,", "38": "gastlice lufe, \u00a0\u00a0\u00a0\u00a0 swa him god bebead.", "39": "For\u00fean eallunga \u00a0\u00a0\u00a0\u00a0 hyht geceose\u00f0,", "40": "woruld wynsume, \u00a0\u00a0\u00a0\u00a0 se \u00f0e wis ne bi\u00f0,", "41": "snottor, searocr\u00e6ftig \u00a0\u00a0\u00a0\u00a0 sawle r\u00e6des.", "42": "Uton to \u00feam beteran, \u00a0\u00a0\u00a0\u00a0 nu we <strong>bot</strong> cunnon,", "43": "hycgan ond hyhtan, \u00a0\u00a0\u00a0\u00a0 \u00fe\u00e6t we heofones leoht", "44": "uppe mid englum \u00a0\u00a0\u00a0\u00a0 agan moton", "45": "gastum to geoce, \u00a0\u00a0\u00a0\u00a0 \u00feonne god wile", "46": "eor\u00f0an lifes \u00a0\u00a0\u00a0\u00a0 ende gewyrcan!"}, "sourceLink": "http://www.sacred-texts.com/neu/ascp/index.htm"}