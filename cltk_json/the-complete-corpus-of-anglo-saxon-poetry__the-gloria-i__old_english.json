{"author": "Not available", "source": "The Complete Corpus of Anglo-Saxon Poetry", "originalTitle": "The Gloria I", "language": "old_english", "englishTitle": "The Gloria I", "text": {"0": "<em>Gloria.</em>\nSy \u00fee wuldor and lof \u00a0\u00a0\u00a0\u00a0 wide geopenod", "1": "geond ealle \u00feeoda, \u00a0\u00a0\u00a0\u00a0 \u00feanc and wylla,", "2": "m\u00e6gen and mildse \u00a0\u00a0\u00a0\u00a0 and ealles modes lufu,", "3": "so\u00f0f\u00e6stra sib, \u00a0\u00a0\u00a0\u00a0 and \u00f0ines sylfes dom", "4": "worulde gewlitegod, \u00a0\u00a0\u00a0\u00a0 swa \u00f0u wealdan miht", "5": "eall eor\u00f0an m\u00e6gen \u00a0\u00a0\u00a0\u00a0 and uplyfte,", "6": "wind and wolcna. \u00a0\u00a0\u00a0\u00a0 Wealdest eall on riht.", "7": "<em>Patri et filio et spiritui sancto.</em>", "8": "\u00feu eart frofra f\u00e6der \u00a0\u00a0\u00a0\u00a0 and feorhhyrde,", "9": "lifes latteow, \u00a0\u00a0\u00a0\u00a0 leohtes wealdend,", "10": "asyndrod fram synnum, \u00a0\u00a0\u00a0\u00a0 swa \u00f0in sunu m\u00e6re", "11": "\u00feurh cl\u00e6ne gecynd, \u00a0\u00a0\u00a0\u00a0 cyning ofer ealle,", "12": "beald gebletsod, \u00a0\u00a0\u00a0\u00a0 boca lareow,", "13": "heah <strong>higefrofer</strong> \u00a0\u00a0\u00a0\u00a0 and halig gast.", "14": "<em>Sicut erat in principio.</em>\nSwa w\u00e6s on fruman \u00a0\u00a0\u00a0\u00a0 frea mancynnes", "15": "ealre worulde \u00a0\u00a0\u00a0\u00a0 wlite and <strong>frofer,</strong>", "16": "cl\u00e6ne and cr\u00e6ftig. \u00a0\u00a0\u00a0\u00a0 \u00feu gecyddest \u00fe\u00e6t", "17": "\u00fea \u00f0u, ece god, \u00a0\u00a0\u00a0\u00a0 ana gewrohtest", "18": "\u00feurh halige miht \u00a0\u00a0\u00a0\u00a0 heofonas and eor\u00f0an,", "19": "eardas and uplyft \u00a0\u00a0\u00a0\u00a0 and ealle \u00feing.", "20": "\u00feu settest on foldan \u00a0\u00a0\u00a0\u00a0 swy\u00f0e feala cynna", "21": "and tosyndrodost hig \u00a0\u00a0\u00a0\u00a0 sy\u00f0\u00f0on on m\u00e6nego;", "22": "\u00feu gewrohtest, ece god, \u00a0\u00a0\u00a0\u00a0 ealle gesceafta", "23": "on syx dagum, \u00a0\u00a0\u00a0\u00a0 and on \u00feone seofo\u00f0an \u00feu gerestest.", "24": "\u00fea w\u00e6s gefor\u00f0ad \u00a0\u00a0\u00a0\u00a0 \u00fein f\u00e6gere weorc,", "25": "and \u00f0u sunnand\u00e6g \u00a0\u00a0\u00a0\u00a0 sylf halgodest", "26": "and gem\u00e6rsodest hine \u00a0\u00a0\u00a0\u00a0 manegum to helpe.", "27": "\u00feone heahan d\u00e6g \u00a0\u00a0\u00a0\u00a0 healda\u00f0 and freo\u00f0ia\u00fe", "28": "ealle \u00fea \u00f0e cunnon \u00a0\u00a0\u00a0\u00a0 cristene \u00feeawas,", "29": "<strong>halige</strong> heortlufan \u00a0\u00a0\u00a0\u00a0 and \u00f0\u00e6s hehstan gebod;", "30": "on drihtnes namon \u00a0\u00a0\u00a0\u00a0 se d\u00e6g is gewur\u00f0od.", "31": "<em>Et nunc et semper.</em>", "32": "And nu and symble \u00a0\u00a0\u00a0\u00a0 \u00feine so\u00f0an weorc", "33": "and \u00f0in mycele miht \u00a0\u00a0\u00a0\u00a0 manegum swytela\u00f0,", "34": "swa \u00feine cr\u00e6ftas heo \u00a0\u00a0\u00a0\u00a0 cy\u00f0a\u00fe wide", "35": "ofer ealle woruld; \u00a0\u00a0\u00a0\u00a0 ece stande\u00fe", "36": "godes handgeweorc, \u00a0\u00a0\u00a0\u00a0 growe\u00f0 swa \u00f0u hete.", "37": "Ealle \u00fee heria\u00f0 \u00a0\u00a0\u00a0\u00a0 halige dreamas", "38": "cl\u00e6nre stefne \u00a0\u00a0\u00a0\u00a0 and cristene bec,", "39": "eall middaneard, \u00a0\u00a0\u00a0\u00a0 and we men cwe\u00fea\u00f0", "40": "on grunde her: \u00a0\u00a0\u00a0\u00a0 \"Gode lof and \u00f0anc,", "41": "ece willa, \u00a0\u00a0\u00a0\u00a0 and \u00f0in agen dom!\"", "42": "<em>Et is secula seculorum.</em>\nAnd on worulda woruld \u00a0\u00a0\u00a0\u00a0 wuna\u00f0 and rixa\u00f0", "43": "cyning innan wuldre \u00a0\u00a0\u00a0\u00a0 and his \u00fea gecorenan,", "44": "heah\u00ferymnesse \u00a0\u00a0\u00a0\u00a0 haliges gastes,", "45": "wlitige englas \u00a0\u00a0\u00a0\u00a0 and wuldorgyfe,", "46": "so\u00f0e sibbe, \u00a0\u00a0\u00a0\u00a0 sawla \u00feancung,", "47": "modes miltse. \u00a0\u00a0\u00a0\u00a0 \u00fe\u00e6r is seo m\u00e6ste lufu;", "48": "haligdomes \u00a0\u00a0\u00a0\u00a0 heofonas syndon", "49": "\u00feurh \u00feine ecan <strong>word</strong> \u00a0\u00a0\u00a0\u00a0 \u00e6ghw\u00e6r fulle,", "50": "swa syndon \u00feine mihta \u00a0\u00a0\u00a0\u00a0 ofer middangeard", "51": "swutele and gesyne, \u00a0\u00a0\u00a0\u00a0 \u00fe\u00e6t \u00f0u hy sylf worhtest.", "52": "<em>Amen.</em>\nWe \u00fe\u00e6t so\u00f0lice \u00a0\u00a0\u00a0\u00a0 secga\u00f0 ealle:", "53": "\u00feurh cl\u00e6ne gecynd \u00a0\u00a0\u00a0\u00a0 \u00feu eart cyning on riht,", "54": "cl\u00e6ne and cr\u00e6ftig. \u00a0\u00a0\u00a0\u00a0 \u00feu gecyddest \u00fe\u00e6t", "55": "\u00fea \u00f0u, mihtig god, \u00a0\u00a0\u00a0\u00a0 man geworhtest", "56": "and him on dydest \u00a0\u00a0\u00a0\u00a0 oru\u00f0 and sawul,", "57": "sealdest word and gewitt \u00a0\u00a0\u00a0\u00a0 and w\u00e6stma gecynd,", "58": "cyddest \u00feine cr\u00e6ftas. \u00a0\u00a0\u00a0\u00a0 Swylc is Cristes miht!"}, "sourceLink": "http://www.sacred-texts.com/neu/ascp/index.htm"}