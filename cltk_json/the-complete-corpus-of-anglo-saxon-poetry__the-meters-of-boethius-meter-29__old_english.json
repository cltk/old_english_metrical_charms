{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 29", "language": "old_english", "englishTitle": "The Meters of Boethius: Meter 29", "text": {"0": "Gif \u00f0u nu wilnige \u00a0\u00a0\u00a0\u00a0 weorulddrihtnes", "1": "heane anwald \u00a0\u00a0\u00a0\u00a0 hlutre mode", "2": "ongitan <strong>giorne,</strong> \u00a0\u00a0\u00a0\u00a0 gem alm\u00e6gene", "3": "heofones tunglu, \u00a0\u00a0\u00a0\u00a0 hu hi him healda\u00f0 betwuh", "4": "sibbe singale, \u00a0\u00a0\u00a0\u00a0 dydon swa lange.", "5": "Swa hi gewenede \u00a0\u00a0\u00a0\u00a0 wuldres aldor", "6": "\u00e6t frumsceafte \u00a0\u00a0\u00a0\u00a0 \u00fe\u00e6t sio fyrene <strong>ne</strong> mot", "7": "sunne gesecan \u00a0\u00a0\u00a0\u00a0 snawcealdes weg,", "8": "<strong>monan</strong> gem\u00e6ro. \u00a0\u00a0\u00a0\u00a0 Hw\u00e6t, \u00f0a m\u00e6ran tungl", "9": "au\u00f0er o\u00f0res rene \u00a0\u00a0\u00a0\u00a0 a ne gehrine\u00f0", "10": "\u00e6r \u00fe\u00e6m \u00fe\u00e6t o\u00f0er \u00a0\u00a0\u00a0\u00a0 of gewite\u00f0.", "11": "Ne huru se stiorra \u00a0\u00a0\u00a0\u00a0 gestigan wile", "12": "westd\u00e6l wolcna, \u00a0\u00a0\u00a0\u00a0 \u00feone wise men", "13": "Ursa nemna\u00f0; \u00a0\u00a0\u00a0\u00a0 ealle stiorran", "14": "siga\u00f0 \u00e6fter sunnan \u00a0\u00a0\u00a0\u00a0 samod mid rodere", "15": "under eor\u00f0an grund, \u00a0\u00a0\u00a0\u00a0 he ana stent.", "16": "Nis \u00fe\u00e6t nan wundor; \u00a0\u00a0\u00a0\u00a0 he is wundrum <strong>f\u00e6st,</strong>", "17": "upende neah \u00a0\u00a0\u00a0\u00a0 eaxe \u00f0\u00e6s roderes.", "18": "\u00f0onne is an steorra \u00a0\u00a0\u00a0\u00a0 ofer o\u00f0re beorht,", "19": "cyme\u00f0 eastan up \u00a0\u00a0\u00a0\u00a0 \u00e6r \u00feonne sunne;", "20": "\u00feone monna bearn \u00a0\u00a0\u00a0\u00a0 morgenstiorra", "21": "hata\u00f0 under heofonum, \u00a0\u00a0\u00a0\u00a0 for\u00f0\u00e6m he h\u00e6le\u00feum d\u00e6g", "22": "boda\u00f0 \u00e6fter burgum, \u00a0\u00a0\u00a0\u00a0 brenge\u00f0 \u00e6fter", "23": "swegeltorht sunne \u00a0\u00a0\u00a0\u00a0 samad eallum d\u00e6g.", "24": "Is se forrynel \u00a0\u00a0\u00a0\u00a0 f\u00e6ger and sciene,", "25": "cyme\u00f0 eastan up \u00a0\u00a0\u00a0\u00a0 \u00e6r for sunnan", "26": "and eft \u00e6fter sunnan \u00a0\u00a0\u00a0\u00a0 on setl glide\u00f0,", "27": "west under weorulde. \u00a0\u00a0\u00a0\u00a0 Wer\u00f0ioda his", "28": "noman onwenda\u00f0 \u00a0\u00a0\u00a0\u00a0 \u00feonne niht cyme\u00f0,", "29": "hata\u00f0 hine ealle \u00a0\u00a0\u00a0\u00a0 \u00e6fenstiorra.", "30": "Se bi\u00f0 \u00fe\u00e6re sunnan swiftra; \u00a0\u00a0\u00a0\u00a0 si\u00f0\u00f0an hi on setl gewita\u00f0,", "31": "ofirne\u00f0 <strong>\u00fe\u00e6t</strong> \u00e6\u00feele tungol, \u00a0\u00a0\u00a0\u00a0 o\u00f0\u00fe\u00e6t he be eastan weor\u00f0e\u00f0", "32": "eldum o\u00f0ewed \u00a0\u00a0\u00a0\u00a0 \u00e6r \u00feonne sunne.", "33": "Habba\u00f0 \u00e6\u00f0ele tungol \u00a0\u00a0\u00a0\u00a0 emne ged\u00e6led", "34": "d\u00e6g and nihte \u00a0\u00a0\u00a0\u00a0 drihtnes meahtum,", "35": "sunna and <strong>mona,</strong> \u00a0\u00a0\u00a0\u00a0 swi\u00f0e ge\u00few\u00e6re,", "36": "swa him \u00e6t frym\u00fee \u00a0\u00a0\u00a0\u00a0 f\u00e6der getiohhode.", "37": "Ne \u00feearft \u00feu no wenan \u00a0\u00a0\u00a0\u00a0 \u00fe\u00e6t \u00f0a wlitegan tungl", "38": "\u00f0\u00e6s \u00feeowdomes \u00a0\u00a0\u00a0\u00a0 a\u00f0roten weor\u00f0e", "39": "\u00e6r domes d\u00e6ge; \u00a0\u00a0\u00a0\u00a0 de\u00f0 si\u00f0\u00f0an ymbe", "40": "moncynnes fruma \u00a0\u00a0\u00a0\u00a0 swa him gemet \u00feince\u00f0,", "41": "for\u00f0on hi be healfe \u00a0\u00a0\u00a0\u00a0 heofones \u00feisses", "42": "on ane ne l\u00e6t \u00a0\u00a0\u00a0\u00a0 \u00e6lmihtig god,", "43": "\u00fey l\u00e6s hi o\u00f0ra fordyden \u00a0\u00a0\u00a0\u00a0 \u00e6\u00feela gesceafta,", "44": "ac se eca god \u00a0\u00a0\u00a0\u00a0 ealla gemetga\u00f0", "45": "sida gesceafta, \u00a0\u00a0\u00a0\u00a0 softa ge\u00fewera\u00f0.", "46": "Hwilum \u00f0\u00e6t drige \u00a0\u00a0\u00a0\u00a0 drif\u00f0 \u00feone w\u00e6tan,", "47": "hwylum <strong>he</strong> gemenge\u00f0, \u00a0\u00a0\u00a0\u00a0 metodes cr\u00e6fte,", "48": "cile wi\u00f0 h\u00e6to; \u00a0\u00a0\u00a0\u00a0 hwilum cerre\u00f0 eft", "49": "on uprodor \u00a0\u00a0\u00a0\u00a0 \u00e6lbeorhta leg,", "50": "leoht <strong>on</strong> lyfte; \u00a0\u00a0\u00a0\u00a0 lige\u00f0 him behindan", "51": "hefig hrusan d\u00e6l, \u00a0\u00a0\u00a0\u00a0 \u00feeah hit hwilan \u00e6r", "52": "eor\u00f0e sio cealde \u00a0\u00a0\u00a0\u00a0 oninnan hire", "53": "heold and hydde \u00a0\u00a0\u00a0\u00a0 haliges meahtum.", "54": "Be \u00fe\u00e6s cyninges gebode \u00a0\u00a0\u00a0\u00a0 cyme\u00f0 geara <strong>gehw\u00e6t,</strong>", "55": "eor\u00f0e bringe\u00f0 \u00a0\u00a0\u00a0\u00a0 \u00e6ghwylc tudor,", "56": "and se hata sumor \u00a0\u00a0\u00a0\u00a0 h\u00e6le\u00f0a bearnum", "57": "geara gehwilce \u00a0\u00a0\u00a0\u00a0 giere\u00f0 and drige\u00f0", "58": "geond sidne grund \u00a0\u00a0\u00a0\u00a0 s\u00e6d and bleda,", "59": "h\u00e6rfest to honda \u00a0\u00a0\u00a0\u00a0 herbuendum,", "60": "ripa rece\u00f0. \u00a0\u00a0\u00a0\u00a0 Ren \u00e6fter \u00fe\u00e6m", "61": "swylce hagal and snaw \u00a0\u00a0\u00a0\u00a0 hrusan lecca\u00f0", "62": "on wintres tid, \u00a0\u00a0\u00a0\u00a0 weder unhiore.", "63": "For\u00f0\u00e6m eor\u00f0e onfeh\u00f0 \u00a0\u00a0\u00a0\u00a0 eallum s\u00e6dum,", "64": "gede\u00f0 \u00fe\u00e6t hi growa\u00f0 \u00a0\u00a0\u00a0\u00a0 geara gehwilce;", "65": "on lenctentid \u00a0\u00a0\u00a0\u00a0 leaf up sprytta\u00f0.", "66": "Ac se milda metod \u00a0\u00a0\u00a0\u00a0 monna bearnum", "67": "on eor\u00f0an fet \u00a0\u00a0\u00a0\u00a0 eall \u00fe\u00e6tte growe\u00f0,", "68": "w\u00e6stmas on weorolde, \u00a0\u00a0\u00a0\u00a0 wel for\u00f0brenge\u00f0", "69": "hit \u00feonne he wile, \u00a0\u00a0\u00a0\u00a0 heofona waldend,", "70": "and eowa\u00f0 eft \u00a0\u00a0\u00a0\u00a0 eor\u00f0buendum,", "71": "nim\u00f0 \u00feonne he wile, \u00a0\u00a0\u00a0\u00a0 nergende god.", "72": "And \u00fe\u00e6t hehste good \u00a0\u00a0\u00a0\u00a0 on heahsetle", "73": "site\u00f0 self cyning, \u00a0\u00a0\u00a0\u00a0 and \u00feios side gesceaft", "74": "\u00feena\u00f0 and \u00f0iowa\u00f0. \u00a0\u00a0\u00a0\u00a0 He <strong>\u00feonan</strong> walde\u00f0", "75": "\u00fe\u00e6m geweltle\u00f0rum \u00a0\u00a0\u00a0\u00a0 weoruldgesceafta.", "76": "Nis \u00fe\u00e6t nan wundor; \u00a0\u00a0\u00a0\u00a0 he is weroda god,", "77": "cyning and drihten \u00a0\u00a0\u00a0\u00a0 cwucera gehwelces,", "78": "\u00e6welm and fruma \u00a0\u00a0\u00a0\u00a0 eallra gesceafta,", "79": "wyrhta and sceppend \u00a0\u00a0\u00a0\u00a0 weorulde \u00feisse,", "80": "wisdom and \u00e6 \u00a0\u00a0\u00a0\u00a0 woruldbuendra.", "81": "Ealla gesceafta \u00a0\u00a0\u00a0\u00a0 on <strong>his</strong> \u00e6rendo", "82": "hionane <strong>he</strong> <strong>sende\u00f0,</strong> \u00a0\u00a0\u00a0\u00a0 h\u00e6t eft <strong>cuman.</strong>", "83": "Gif he swa gest\u00e6\u00f0\u00f0ig \u00a0\u00a0\u00a0\u00a0 ne sta\u00f0olade", "84": "ealla gesceafta, \u00a0\u00a0\u00a0\u00a0 \u00e6ghwylc hiora", "85": "wra\u00f0e tostencte \u00a0\u00a0\u00a0\u00a0 weor\u00f0an sceolden,", "86": "\u00e6ghwilc hiora \u00a0\u00a0\u00a0\u00a0 ealle to nauhte", "87": "weor\u00f0an sceoldon \u00a0\u00a0\u00a0\u00a0 wra\u00f0e toslopena,", "88": "\u00feeah \u00fea ane lufe \u00a0\u00a0\u00a0\u00a0 ealla gesceafta", "89": "heofones and eor\u00f0an \u00a0\u00a0\u00a0\u00a0 h\u00e6bben gem\u00e6ne,", "90": "\u00fe\u00e6t hi \u00feiowien \u00a0\u00a0\u00a0\u00a0 swilcum \u00feiodfruman,", "91": "and f\u00e6gnia\u00f0 \u00a0\u00a0\u00a0\u00a0 \u00fe\u00e6t hiora f\u00e6der wealde\u00f0.", "92": "Nis \u00fe\u00e6t nan wundor, \u00a0\u00a0\u00a0\u00a0 for\u00f0\u00e6m wuhta nan", "93": "\u00e6fre ne meahte \u00a0\u00a0\u00a0\u00a0 elles wunian,", "94": "gif hi eallm\u00e6gene \u00a0\u00a0\u00a0\u00a0 hiora ordfruman", "95": "ne \u00feiowoden, \u00a0\u00a0\u00a0\u00a0 \u00feeodne m\u00e6rum."}, "sourceLink": "http://www.sacred-texts.com/neu/ascp/index.htm"}