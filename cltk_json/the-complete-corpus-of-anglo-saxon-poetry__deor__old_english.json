{"author": "Not available", "source": "The Complete Corpus of Anglo-Saxon Poetry", "originalTitle": "Deor", "language": "old_english", "englishTitle": "Deor", "text": {"0": "Welund him be wurman \u00a0\u00a0\u00a0\u00a0 wr\u00e6ces cunnade,", "1": "anhydig eorl \u00a0\u00a0\u00a0\u00a0 earfo\u00fea dreag,", "2": "h\u00e6fde him to gesi\u00fe\u00fee \u00a0\u00a0\u00a0\u00a0 sorge ond longa\u00fe,", "3": "wintercealde wr\u00e6ce; \u00a0\u00a0\u00a0\u00a0 wean oft onfond,", "4": "si\u00fe\u00fean hine Ni\u00f0had on \u00a0\u00a0\u00a0\u00a0 nede legde,", "5": "swoncre seonobende \u00a0\u00a0\u00a0\u00a0 on syllan monn.", "6": "\u00fe\u00e6s ofereode, \u00a0\u00a0\u00a0\u00a0 \u00feisses swa m\u00e6g!", "7": "Beadohilde ne w\u00e6s \u00a0\u00a0\u00a0\u00a0 hyre bro\u00fera dea\u00fe", "8": "on sefan swa sar \u00a0\u00a0\u00a0\u00a0 swa hyre sylfre \u00feing,", "9": "\u00fe\u00e6t heo gearolice \u00a0\u00a0\u00a0\u00a0 ongieten h\u00e6fde", "10": "\u00fe\u00e6t heo eacen w\u00e6s; \u00a0\u00a0\u00a0\u00a0 \u00e6fre ne meahte", "11": "\u00feriste ge\u00feencan, \u00a0\u00a0\u00a0\u00a0 hu ymb \u00fe\u00e6t sceolde.", "12": "\u00fe\u00e6s ofereode, \u00a0\u00a0\u00a0\u00a0 \u00feisses swa m\u00e6g!", "13": "We \u00fe\u00e6t M\u00e6\u00f0hilde \u00a0\u00a0\u00a0\u00a0 monge gefrugnon", "14": "wurdon grundlease \u00a0\u00a0\u00a0\u00a0 Geates frige,", "15": "\u00fe\u00e6t hi seo sorglufu \u00a0\u00a0\u00a0\u00a0 sl\u00e6p ealle binom.", "16": "\u00fe\u00e6s ofereode, \u00a0\u00a0\u00a0\u00a0 \u00feisses swa m\u00e6g!", "17": "\u00f0eodric ahte \u00a0\u00a0\u00a0\u00a0 \u00feritig wintra", "18": "M\u00e6ringa burg; \u00a0\u00a0\u00a0\u00a0 \u00fe\u00e6t w\u00e6s monegum cu\u00fe.", "19": "\u00fe\u00e6s ofereode, \u00a0\u00a0\u00a0\u00a0 \u00feisses swa m\u00e6g!", "20": "We geascodan \u00a0\u00a0\u00a0\u00a0 Eormanrices", "21": "wylfenne ge\u00feoht; \u00a0\u00a0\u00a0\u00a0 ahte wide folc", "22": "Gotena rices. \u00a0\u00a0\u00a0\u00a0 \u00fe\u00e6t w\u00e6s grim cyning.", "23": "S\u00e6t secg monig \u00a0\u00a0\u00a0\u00a0 sorgum gebunden,", "24": "wean on wenan, \u00a0\u00a0\u00a0\u00a0 wyscte geneahhe", "25": "\u00fe\u00e6t \u00fe\u00e6s cynerices \u00a0\u00a0\u00a0\u00a0 ofercumen w\u00e6re.", "26": "\u00fe\u00e6s ofereode, \u00a0\u00a0\u00a0\u00a0 \u00feisses swa m\u00e6g!", "27": "Site\u00f0 sorgcearig, \u00a0\u00a0\u00a0\u00a0 s\u00e6lum bid\u00e6led,", "28": "on sefan sweorce\u00f0, \u00a0\u00a0\u00a0\u00a0 sylfum \u00feince\u00f0", "29": "\u00fe\u00e6t sy endeleas \u00a0\u00a0\u00a0\u00a0 <strong>earfo\u00f0a</strong> d\u00e6l.", "30": "M\u00e6g \u00feonne ge\u00feencan, \u00a0\u00a0\u00a0\u00a0 \u00fe\u00e6t geond \u00feas woruld", "31": "witig dryhten \u00a0\u00a0\u00a0\u00a0 wende\u00fe geneahhe,", "32": "eorle monegum \u00a0\u00a0\u00a0\u00a0 are gesceawa\u00f0,", "33": "wislicne bl\u00e6d, \u00a0\u00a0\u00a0\u00a0 sumum weana d\u00e6l.", "34": "\u00fe\u00e6t ic bi me sylfum \u00a0\u00a0\u00a0\u00a0 secgan wille,", "35": "\u00fe\u00e6t ic hwile w\u00e6s \u00a0\u00a0\u00a0\u00a0 Heodeninga scop,", "36": "dryhtne dyre. \u00a0\u00a0\u00a0\u00a0 Me w\u00e6s Deor noma.", "37": "Ahte ic fela wintra \u00a0\u00a0\u00a0\u00a0 folga\u00f0 tilne,", "38": "holdne hlaford, \u00a0\u00a0\u00a0\u00a0 o\u00fe\u00fe\u00e6t Heorrenda nu,", "39": "leo\u00f0cr\u00e6ftig monn \u00a0\u00a0\u00a0\u00a0 londryht ge\u00feah,", "40": "\u00fe\u00e6t me eorla hleo \u00a0\u00a0\u00a0\u00a0 \u00e6r gesealde.", "41": "\u00fe\u00e6s ofereode, \u00a0\u00a0\u00a0\u00a0 \u00feisses swa m\u00e6g!"}, "sourceLink": "http://www.sacred-texts.com/neu/ascp/index.htm"}