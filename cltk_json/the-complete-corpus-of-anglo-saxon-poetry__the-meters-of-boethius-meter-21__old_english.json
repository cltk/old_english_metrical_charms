{"language": "old_english", "englishTitle": "The Meters of Boethius: Meter 21", "sourceLink": "http://www.sacred-texts.com/neu/ascp/index.htm", "author": "Not available", "text": {"0": "Wel la, monna bearn \u00a0\u00a0\u00a0\u00a0 geond middangeard,", "1": "friora \u00e6ghwilc \u00a0\u00a0\u00a0\u00a0 fundie to", "10": "hyhtlicu hy\u00f0 \u00a0\u00a0\u00a0\u00a0 heaum ceolum", "11": "modes usses, \u00a0\u00a0\u00a0\u00a0 meresmylta wic.", "12": "\u00fe\u00e6t is sio an hy\u00f0 \u00a0\u00a0\u00a0\u00a0 \u00fee \u00e6fre bi\u00f0", "13": "\u00e6fter \u00feam y\u00f0um \u00a0\u00a0\u00a0\u00a0 ura geswinca,", "14": "ysta gehwelcre, \u00a0\u00a0\u00a0\u00a0 ealnig smylte.", "15": "\u00fe\u00e6t is sio fri\u00f0stow \u00a0\u00a0\u00a0\u00a0 and sio frofor an", "16": "eallra yrminga \u00a0\u00a0\u00a0\u00a0 \u00e6fter \u00feissum", "17": "weoruldgeswincum. \u00a0\u00a0\u00a0\u00a0 \u00fe\u00e6t is wynsum stow", "18": "\u00e6fter \u00feyssum yrm\u00f0um \u00a0\u00a0\u00a0\u00a0 to aganne.", "19": "Ac ic georne wat \u00a0\u00a0\u00a0\u00a0 \u00fe\u00e6tte gylden ma\u00f0m,", "2": "\u00fe\u00e6m ecum gode \u00a0\u00a0\u00a0\u00a0 \u00fee we ymb spreca\u00f0,", "20": "sylofren sincstan, \u00a0\u00a0\u00a0\u00a0 searogimma nan,", "21": "middangeardes wela \u00a0\u00a0\u00a0\u00a0 modes eagan", "22": "\u00e6fre ne onlyhta\u00f0, \u00a0\u00a0\u00a0\u00a0 auht ne gebeta\u00f0", "23": "hiora scearpnesse \u00a0\u00a0\u00a0\u00a0 to \u00fe\u00e6re sceawunga", "24": "so\u00f0ra ges\u00e6l\u00f0a, \u00a0\u00a0\u00a0\u00a0 ac hi swi\u00f0or get", "25": "monna gehwelces \u00a0\u00a0\u00a0\u00a0 modes eagan", "26": "ablenda\u00f0 on breostum, \u00a0\u00a0\u00a0\u00a0 \u00feonne hi hi beorhtran gedon.", "27": "For\u00f0\u00e6m \u00e6ghwilc \u00f0ing \u00a0\u00a0\u00a0\u00a0 \u00fee on \u00feys andweardan", "28": "life lica\u00f0 \u00a0\u00a0\u00a0\u00a0 l\u00e6nu sindon,", "29": "eor\u00f0licu \u00feing \u00a0\u00a0\u00a0\u00a0 a fleondu.", "3": "and to \u00fe\u00e6m ges\u00e6l\u00f0um \u00a0\u00a0\u00a0\u00a0 \u00fee we secga\u00f0 ymb.", "30": "Ac \u00fe\u00e6t is wundorlic \u00a0\u00a0\u00a0\u00a0 wlite and beorhtnes", "31": "\u00fee wuhta gehw\u00e6s \u00a0\u00a0\u00a0\u00a0 wlite geberhte\u00f0,", "32": "and \u00e6fter \u00fe\u00e6m \u00a0\u00a0\u00a0\u00a0 eallum wealde\u00f0.", "33": "Nele se waldend \u00a0\u00a0\u00a0\u00a0 \u00f0\u00e6t forweor\u00f0an scylen", "34": "saula usse, \u00a0\u00a0\u00a0\u00a0 ac he hi selfa wile", "35": "leoman onlihtan, \u00a0\u00a0\u00a0\u00a0 lifes wealdend.", "36": "Gif \u00feonne h\u00e6le\u00f0a hwilc \u00a0\u00a0\u00a0\u00a0 hlutrum eagum", "37": "modes sines \u00a0\u00a0\u00a0\u00a0 m\u00e6g \u00e6fre ofsion", "38": "hiofones leohtes \u00a0\u00a0\u00a0\u00a0 hlutre beorhto,", "39": "\u00feonne wile he secgan \u00a0\u00a0\u00a0\u00a0 \u00fe\u00e6t \u00f0\u00e6re sunnan sie", "4": "Se \u00f0e \u00f0onne nu sie \u00a0\u00a0\u00a0\u00a0 nearwe gehefted", "40": "beorhtnes \u00feiostro \u00a0\u00a0\u00a0\u00a0 beorna gehwylcum", "41": "to metanne \u00a0\u00a0\u00a0\u00a0 wi\u00f0 \u00fe\u00e6t micle leoht", "42": "godes \u00e6lmihtiges; \u00a0\u00a0\u00a0\u00a0 \u00fe\u00e6t is gasta gehw\u00e6m", "43": "ece butan ende \u00a0\u00a0\u00a0\u00a0 eadegum saulum.", "5": "mid \u00feisses m\u00e6ran \u00a0\u00a0\u00a0\u00a0 middangeardes", "6": "unnyttre lufe, \u00a0\u00a0\u00a0\u00a0 sece him eft hr\u00e6\u00f0e", "7": "fulne friodom, \u00a0\u00a0\u00a0\u00a0 \u00fe\u00e6t he for\u00f0 cume", "8": "to \u00fe\u00e6m ges\u00e6l\u00f0um \u00a0\u00a0\u00a0\u00a0 saula r\u00e6des.", "9": "For\u00fe\u00e6m \u00fe\u00e6t is sio an rest \u00a0\u00a0\u00a0\u00a0 eallra geswinca,"}, "source": "The Complete Corpus of Anglo-Saxon Poetry", "originalTitle": "The Meters of Boethius: Meter 21"}