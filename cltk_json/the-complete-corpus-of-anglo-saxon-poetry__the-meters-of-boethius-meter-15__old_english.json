{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 15", "language": "old_english", "englishTitle": "The Meters of Boethius: Meter 15", "text": {"0": "\u00f0eah hine nu se yfela \u00a0\u00a0\u00a0\u00a0 unrihtwisa", "1": "Neron cynincg \u00a0\u00a0\u00a0\u00a0 niwan gescerpte", "2": "wlitegum w\u00e6dum \u00a0\u00a0\u00a0\u00a0 wundorlice,", "3": "golde geglengde \u00a0\u00a0\u00a0\u00a0 and gimcynnum,", "4": "\u00feeah he w\u00e6s on worulde \u00a0\u00a0\u00a0\u00a0 witena gehwelcum", "5": "on his lifdagum \u00a0\u00a0\u00a0\u00a0 la\u00f0 and unweor\u00f0,", "6": "fierenfull. \u00a0\u00a0\u00a0\u00a0 Hw\u00e6t, se feond swa \u00f0eah", "7": "his diorlingas \u00a0\u00a0\u00a0\u00a0 dugu\u00f0um stepte.", "8": "Ne m\u00e6g ic \u00feeah gehycgan \u00a0\u00a0\u00a0\u00a0 hwy him on hige \u00feorfte", "9": "a \u00f0y s\u00e6l wesan; \u00a0\u00a0\u00a0\u00a0 \u00feeah hi sume hwile", "10": "gecure butan cr\u00e6ftum \u00a0\u00a0\u00a0\u00a0 cyninga dysegast,", "11": "n\u00e6ron hy \u00f0y weor\u00f0ran \u00a0\u00a0\u00a0\u00a0 witena \u00e6negum.", "12": "\u00f0eah hine se dysega \u00a0\u00a0\u00a0\u00a0 do to cyninge,", "13": "hu m\u00e6g \u00fe\u00e6t gesceadwis \u00a0\u00a0\u00a0\u00a0 scealc gereccan", "14": "\u00fe\u00e6t he him \u00f0y selra \u00a0\u00a0\u00a0\u00a0 sie o\u00f0\u00f0e \u00feince?"}, "sourceLink": "http://www.sacred-texts.com/neu/ascp/index.htm"}