{"author": "Not available", "source": "The Complete Corpus of Anglo-Saxon Poetry", "originalTitle": "Judith", "language": "old_english", "englishTitle": "Judith", "text": {"0": "tweode", "1": "gifena in \u00f0ys ginnan grunde. \u00a0\u00a0\u00a0\u00a0 Heo \u00f0ar \u00f0a gearwe funde", "2": "mundbyrd \u00e6t \u00f0am m\u00e6ran \u00feeodne, \u00a0\u00a0\u00a0\u00a0 \u00fea heo ahte m\u00e6ste \u00feearfe,", "3": "hyldo \u00fe\u00e6s hehstan deman, \u00a0\u00a0\u00a0\u00a0 \u00fe\u00e6t he hie wi\u00f0 \u00fe\u00e6s hehstan brogan", "4": "gefri\u00f0ode, frym\u00f0a waldend. \u00a0\u00a0\u00a0\u00a0 Hyre \u00f0\u00e6s f\u00e6der on roderum", "5": "torhtmod ti\u00f0e gefremede, \u00a0\u00a0\u00a0\u00a0 \u00fee heo ahte trumne geleafan", "6": "a to \u00f0am \u00e6lmihtigan. \u00a0\u00a0\u00a0\u00a0 Gefr\u00e6gen ic \u00f0a Holofernus", "7": "winhatan wyrcean georne \u00a0\u00a0\u00a0\u00a0 ond eallum wundrum \u00ferymlic", "8": "girwan up sw\u00e6sendo. \u00a0\u00a0\u00a0\u00a0 To \u00f0am het se gumena baldor", "9": "ealle \u00f0a yldestan \u00f0egnas; \u00a0\u00a0\u00a0\u00a0 hie \u00f0\u00e6t ofstum miclum", "10": "r\u00e6fndon, rondwiggende, \u00a0\u00a0\u00a0\u00a0 comon to \u00f0am rican \u00feeodne", "11": "feran, folces r\u00e6swan. \u00a0\u00a0\u00a0\u00a0 \u00fe\u00e6t w\u00e6s \u00fey feor\u00f0an dogore", "12": "\u00fe\u00e6s \u00f0e Iudith hyne, \u00a0\u00a0\u00a0\u00a0 gleaw on ge\u00f0once,", "13": "ides \u00e6lfscinu, \u00a0\u00a0\u00a0\u00a0 \u00e6rest gesohte.", "14": "Hie \u00f0a to \u00f0am symle \u00a0\u00a0\u00a0\u00a0 sittan eodon,", "15": "wlance to wingedrince, \u00a0\u00a0\u00a0\u00a0 ealle his weagesi\u00f0as,", "16": "bealde byrnwiggende. \u00a0\u00a0\u00a0\u00a0 \u00fe\u00e6r w\u00e6ron bollan steape", "17": "boren \u00e6fter bencum gelome, \u00a0\u00a0\u00a0\u00a0 swylce eac bunan ond orcas", "18": "fulle fletsittendum; \u00a0\u00a0\u00a0\u00a0 hie \u00fe\u00e6t f\u00e6ge \u00feegon,", "19": "rofe rondwiggende, \u00a0\u00a0\u00a0\u00a0 \u00feeah \u00f0\u00e6s se rica ne wende,", "20": "egesful eorla dryhten. \u00a0\u00a0\u00a0\u00a0 \u00f0a wear\u00f0 Holofernus,", "21": "goldwine gumena, \u00a0\u00a0\u00a0\u00a0 on gytesalum,", "22": "hloh ond hlydde, \u00a0\u00a0\u00a0\u00a0 hlynede ond dynede,", "23": "\u00fe\u00e6t mihten fira bearn \u00a0\u00a0\u00a0\u00a0 feorran gehyran", "24": "hu se sti\u00f0moda \u00a0\u00a0\u00a0\u00a0 styrmde ond gylede,", "25": "modig ond medugal, \u00a0\u00a0\u00a0\u00a0 manode geneahhe", "26": "bencsittende \u00a0\u00a0\u00a0\u00a0 \u00fe\u00e6t hi geb\u00e6rdon wel.", "27": "Swa se inwidda \u00a0\u00a0\u00a0\u00a0 ofer ealne d\u00e6g", "28": "dryhtguman sine \u00a0\u00a0\u00a0\u00a0 drencte mid wine,", "29": "swi\u00f0mod sinces brytta, \u00a0\u00a0\u00a0\u00a0 o\u00f0\u00fe\u00e6t hie on swiman lagon,", "30": "oferdrencte his dugu\u00f0e ealle, \u00a0\u00a0\u00a0\u00a0 swylce hie w\u00e6ron dea\u00f0e geslegene,", "31": "agotene goda gehwylces. \u00a0\u00a0\u00a0\u00a0 Swa het se gumena aldor", "32": "fylgan fletsittendum, \u00a0\u00a0\u00a0\u00a0 o\u00f0\u00fe\u00e6t fira bearnum", "33": "neal\u00e6hte niht seo \u00feystre. \u00a0\u00a0\u00a0\u00a0 Het \u00f0a ni\u00f0a geblonden", "34": "\u00fea eadigan m\u00e6g\u00f0 \u00a0\u00a0\u00a0\u00a0 ofstum fetigan", "35": "to his bedreste \u00a0\u00a0\u00a0\u00a0 beagum gehl\u00e6ste,", "36": "hringum gehrodene. \u00a0\u00a0\u00a0\u00a0 Hie hra\u00f0e fremedon,", "37": "anbyhtscealcas, \u00a0\u00a0\u00a0\u00a0 swa him heora ealdor bebead,", "38": "byrnwigena brego, \u00a0\u00a0\u00a0\u00a0 bearhtme stopon", "39": "to \u00f0am gysterne, \u00a0\u00a0\u00a0\u00a0 \u00fe\u00e6r hie Iudith\u00f0e", "40": "fundon ferh\u00f0gleawe, \u00a0\u00a0\u00a0\u00a0 ond \u00f0a fromlice", "41": "lindwiggende \u00a0\u00a0\u00a0\u00a0 l\u00e6dan ongunnon", "42": "\u00fea torhtan m\u00e6g\u00f0 \u00a0\u00a0\u00a0\u00a0 to tr\u00e6fe \u00feam hean,", "43": "\u00fe\u00e6r se rica hyne \u00a0\u00a0\u00a0\u00a0 reste on symbel", "44": "nihtes inne, \u00a0\u00a0\u00a0\u00a0 nergende la\u00f0,", "45": "Holofernus. \u00a0\u00a0\u00a0\u00a0 \u00fe\u00e6r w\u00e6s eallgylden", "46": "fleohnet f\u00e6ger \u00a0\u00a0\u00a0\u00a0 <strong>ymbe</strong> \u00fe\u00e6s folctogan", "47": "bed ahongen, \u00a0\u00a0\u00a0\u00a0 \u00fe\u00e6t se bealofulla", "48": "mihte wlitan \u00feurh, \u00a0\u00a0\u00a0\u00a0 wigena baldor,", "49": "on \u00e6ghwylcne \u00a0\u00a0\u00a0\u00a0 \u00fee \u00f0\u00e6r inne com", "50": "h\u00e6le\u00f0a bearna, \u00a0\u00a0\u00a0\u00a0 ond on hyne n\u00e6nig", "51": "monna cynnes, \u00a0\u00a0\u00a0\u00a0 nym\u00f0e se modiga hw\u00e6ne", "52": "ni\u00f0e rofra \u00a0\u00a0\u00a0\u00a0 him \u00fee near hete", "53": "rinca to rune gegangan. \u00a0\u00a0\u00a0\u00a0 Hie \u00f0a on reste gebrohton", "54": "snude \u00f0a snoteran idese; \u00a0\u00a0\u00a0\u00a0 eodon \u00f0a stercedferh\u00f0e,", "55": "h\u00e6le\u00f0 heora hearran cy\u00f0an \u00a0\u00a0\u00a0\u00a0 \u00fe\u00e6t w\u00e6s seo halige meowle", "56": "gebroht on his burgetelde. \u00a0\u00a0\u00a0\u00a0 \u00fea wear\u00f0 se brema on mode", "57": "bli\u00f0e, burga ealdor, \u00a0\u00a0\u00a0\u00a0 \u00feohte \u00f0a beorhtan idese", "58": "mid widle ond mid womme besmitan. \u00a0\u00a0\u00a0\u00a0 Ne wolde \u00fe\u00e6t wuldres dema", "59": "ge\u00f0afian, \u00ferymmes hyrde, \u00a0\u00a0\u00a0\u00a0 ac he him \u00fe\u00e6s \u00f0inges gestyrde,", "60": "dryhten, duge\u00f0a waldend. \u00a0\u00a0\u00a0\u00a0 Gewat \u00f0a se deofulcunda,", "61": "galferh\u00f0 gumena \u00f0reate", "62": "bealofull his beddes neosan, \u00a0\u00a0\u00a0\u00a0 \u00fe\u00e6r he sceolde his bl\u00e6d forleosan", "63": "\u00e6dre binnan anre nihte; \u00a0\u00a0\u00a0\u00a0 h\u00e6fde \u00f0a his ende gebidenne", "64": "on eor\u00f0an unsw\u00e6slicne, \u00a0\u00a0\u00a0\u00a0 swylcne he \u00e6r \u00e6fter worhte,", "65": "\u00feearlmod \u00f0eoden gumena, \u00a0\u00a0\u00a0\u00a0 \u00feenden he on \u00f0ysse worulde", "66": "wunode under wolcna hrofe. \u00a0\u00a0\u00a0\u00a0 Gefeol \u00f0a wine swa druncen", "67": "se rica on his reste middan, \u00a0\u00a0\u00a0\u00a0 swa he nyste r\u00e6da nanne", "68": "on gewitlocan. \u00a0\u00a0\u00a0\u00a0 Wiggend stopon", "69": "ut of \u00f0am inne \u00a0\u00a0\u00a0\u00a0 ofstum miclum,", "70": "weras winsade, \u00a0\u00a0\u00a0\u00a0 \u00fee \u00f0one w\u00e6rlogan,", "71": "la\u00f0ne leodhatan, \u00a0\u00a0\u00a0\u00a0 l\u00e6ddon to bedde", "72": "nehstan si\u00f0e. \u00a0\u00a0\u00a0\u00a0 \u00fea w\u00e6s nergendes", "73": "\u00feeowen \u00ferymful, \u00a0\u00a0\u00a0\u00a0 \u00feearle gemyndig", "74": "hu heo \u00feone atolan \u00a0\u00a0\u00a0\u00a0 ea\u00f0ost mihte", "75": "ealdre ben\u00e6man \u00a0\u00a0\u00a0\u00a0 \u00e6r se unsyfra,", "76": "womfull, onwoce. \u00a0\u00a0\u00a0\u00a0 Genam \u00f0a wundenlocc", "77": "scyppendes m\u00e6g\u00f0 \u00a0\u00a0\u00a0\u00a0 scearpne mece,", "78": "scurum heardne, \u00a0\u00a0\u00a0\u00a0 ond of scea\u00f0e abr\u00e6d", "79": "swi\u00f0ran folme; \u00a0\u00a0\u00a0\u00a0 ongan \u00f0a swegles weard", "80": "be naman nemnan, \u00a0\u00a0\u00a0\u00a0 nergend ealra", "81": "woruldbuendra, \u00a0\u00a0\u00a0\u00a0 ond \u00fe\u00e6t word acw\u00e6\u00f0:", "82": "\"Ic \u00f0e, frym\u00f0a god \u00a0\u00a0\u00a0\u00a0 ond frofre g\u00e6st,", "83": "bearn alwaldan, \u00a0\u00a0\u00a0\u00a0 biddan wylle", "84": "miltse \u00feinre \u00a0\u00a0\u00a0\u00a0 me <strong>\u00feearfendre,</strong>", "85": "\u00f0rynesse \u00f0rym. \u00a0\u00a0\u00a0\u00a0 \u00feearle ys me nu \u00f0a", "86": "<strong>heorte</strong> onh\u00e6ted \u00a0\u00a0\u00a0\u00a0 ond hige geomor,", "87": "swy\u00f0e mid sorgum gedrefed. \u00a0\u00a0\u00a0\u00a0 Forgif me, swegles ealdor,", "88": "sigor ond so\u00f0ne geleafan, \u00a0\u00a0\u00a0\u00a0 \u00fe\u00e6t ic mid \u00feys sweorde mote", "89": "geheawan \u00feysne mor\u00f0res bryttan; \u00a0\u00a0\u00a0\u00a0 geunne me minra gesynta,", "90": "\u00feearlmod \u00feeoden gumena. \u00a0\u00a0\u00a0\u00a0 Nahte ic \u00feinre n\u00e6fre", "91": "miltse \u00feon maran \u00feearfe. \u00a0\u00a0\u00a0\u00a0 Gewrec nu, mihtig dryhten,", "92": "torhtmod tires brytta, \u00a0\u00a0\u00a0\u00a0 \u00fe\u00e6t me ys \u00feus torne on mode,", "93": "hate on hre\u00f0re minum.\" \u00a0\u00a0\u00a0\u00a0 Hi \u00f0a se hehsta dema", "94": "\u00e6dre mid elne onbryrde, \u00a0\u00a0\u00a0\u00a0 swa he de\u00f0 anra gehwylcne", "95": "herbuendra \u00a0\u00a0\u00a0\u00a0 \u00fee hyne him to helpe sece\u00f0", "96": "mid r\u00e6de ond mid rihte geleafan. \u00a0\u00a0\u00a0\u00a0 \u00fea wear\u00f0 hyre rume on mode,", "97": "haligre hyht geniwod; \u00a0\u00a0\u00a0\u00a0 genam \u00f0a \u00feone h\u00e6\u00f0enan mannan", "98": "f\u00e6ste be feaxe sinum, \u00a0\u00a0\u00a0\u00a0 teah hyne folmum wi\u00f0 hyre weard", "99": "bysmerlice, \u00a0\u00a0\u00a0\u00a0 ond \u00feone bealofullan", "100": "listum alede, \u00a0\u00a0\u00a0\u00a0 la\u00f0ne mannan,", "101": "swa heo \u00f0\u00e6s unl\u00e6dan \u00a0\u00a0\u00a0\u00a0 ea\u00f0ost mihte", "102": "wel gewealdan. \u00a0\u00a0\u00a0\u00a0 Sloh \u00f0a wundenlocc", "103": "\u00feone feondscea\u00f0an \u00a0\u00a0\u00a0\u00a0 fagum mece,", "104": "hete\u00feoncolne, \u00a0\u00a0\u00a0\u00a0 \u00fe\u00e6t heo healfne forcearf", "105": "\u00feone sweoran him, \u00a0\u00a0\u00a0\u00a0 \u00fe\u00e6t he on swiman l\u00e6g,", "106": "druncen ond dolhwund. \u00a0\u00a0\u00a0\u00a0 N\u00e6s \u00f0a dead \u00fea gyt,", "107": "ealles orsawle; \u00a0\u00a0\u00a0\u00a0 sloh \u00f0a eornoste", "108": "ides ellenrof \u00a0\u00a0\u00a0\u00a0 o\u00f0re si\u00f0e", "109": "\u00feone h\u00e6\u00f0enan hund, \u00a0\u00a0\u00a0\u00a0 \u00fe\u00e6t him \u00fe\u00e6t heafod wand", "110": "for\u00f0 on \u00f0a flore. \u00a0\u00a0\u00a0\u00a0 L\u00e6g se fula leap", "111": "gesne be\u00e6ftan, \u00a0\u00a0\u00a0\u00a0 g\u00e6st ellor hwearf", "112": "under neowelne n\u00e6s \u00a0\u00a0\u00a0\u00a0 ond \u00f0\u00e6r geny\u00f0erad w\u00e6s,", "113": "susle ges\u00e6led \u00a0\u00a0\u00a0\u00a0 sy\u00f0\u00f0an \u00e6fre,", "114": "wyrmum bewunden, \u00a0\u00a0\u00a0\u00a0 witum gebunden,", "115": "hearde geh\u00e6fted \u00a0\u00a0\u00a0\u00a0 in hellebryne", "116": "\u00e6fter hinsi\u00f0e. \u00a0\u00a0\u00a0\u00a0 Ne \u00f0earf he hopian no,", "117": "\u00feystrum for\u00f0ylmed, \u00a0\u00a0\u00a0\u00a0 \u00fe\u00e6t he \u00f0onan mote", "118": "of \u00f0am wyrmsele, \u00a0\u00a0\u00a0\u00a0 ac \u00f0\u00e6r wunian sceal", "119": "awa to aldre \u00a0\u00a0\u00a0\u00a0 butan ende for\u00f0", "120": "in \u00f0am heolstran ham, \u00a0\u00a0\u00a0\u00a0 hyhtwynna leas.", "121": "H\u00e6fde \u00f0a gefohten \u00a0\u00a0\u00a0\u00a0 forem\u00e6rne bl\u00e6d", "122": "Iudith \u00e6t gu\u00f0e, \u00a0\u00a0\u00a0\u00a0 swa hyre god u\u00f0e,", "123": "swegles ealdor, \u00a0\u00a0\u00a0\u00a0 \u00fee hyre sigores onleah.", "124": "\u00fea seo snotere m\u00e6g\u00f0 \u00a0\u00a0\u00a0\u00a0 snude gebrohte", "125": "\u00fe\u00e6s herew\u00e6\u00f0an \u00a0\u00a0\u00a0\u00a0 heafod swa blodig", "126": "on \u00f0am f\u00e6telse \u00a0\u00a0\u00a0\u00a0 \u00fee hyre foregenga,", "127": "blachleor ides, \u00a0\u00a0\u00a0\u00a0 hyra begea nest,", "128": "\u00f0eawum ge\u00f0ungen, \u00a0\u00a0\u00a0\u00a0 \u00feyder on l\u00e6dde,", "129": "ond hit \u00fea swa heolfrig \u00a0\u00a0\u00a0\u00a0 hyre on hond ageaf,", "130": "hige\u00f0oncolre, \u00a0\u00a0\u00a0\u00a0 ham to berenne,", "131": "Iudith gingran sinre. \u00a0\u00a0\u00a0\u00a0 Eodon \u00f0a gegnum \u00feanonne", "132": "\u00fea idesa ba \u00a0\u00a0\u00a0\u00a0 ellen\u00feriste,", "133": "o\u00f0\u00fe\u00e6t <strong>hie</strong> becomon, \u00a0\u00a0\u00a0\u00a0 collenferh\u00f0e,", "134": "eadhre\u00f0ige m\u00e6g\u00f0, \u00a0\u00a0\u00a0\u00a0 ut of \u00f0am herige,", "135": "\u00fe\u00e6t hie sweotollice \u00a0\u00a0\u00a0\u00a0 geseon mihten", "136": "\u00fe\u00e6re wlitegan byrig \u00a0\u00a0\u00a0\u00a0 weallas blican,", "137": "Bethuliam. \u00a0\u00a0\u00a0\u00a0 Hie \u00f0a beahhrodene", "138": "fe\u00f0elaste \u00a0\u00a0\u00a0\u00a0 for\u00f0 onettan,", "139": "o\u00f0 hie gl\u00e6dmode \u00a0\u00a0\u00a0\u00a0 gegan h\u00e6fdon", "140": "to \u00f0am wealgate. \u00a0\u00a0\u00a0\u00a0 Wiggend s\u00e6ton,", "141": "weras w\u00e6ccende \u00a0\u00a0\u00a0\u00a0 wearde <strong>heoldon</strong>", "142": "in \u00f0am f\u00e6stenne, \u00a0\u00a0\u00a0\u00a0 swa \u00f0am folce \u00e6r", "143": "geomormodum \u00a0\u00a0\u00a0\u00a0 <strong>Iudith</strong> bebead,", "144": "searo\u00f0oncol m\u00e6g\u00f0, \u00a0\u00a0\u00a0\u00a0 \u00fea heo on si\u00f0 gewat,", "145": "ides ellenrof. \u00a0\u00a0\u00a0\u00a0 W\u00e6s \u00f0a eft cumen", "146": "leof to leodum, \u00a0\u00a0\u00a0\u00a0 ond \u00f0a lungre het", "147": "gleawhydig wif \u00a0\u00a0\u00a0\u00a0 gumena sumne", "148": "of \u00f0\u00e6re ginnan byrig \u00a0\u00a0\u00a0\u00a0 hyre togeanes gan,", "149": "ond hi ofostlice \u00a0\u00a0\u00a0\u00a0 in forleton", "150": "\u00feurh \u00f0\u00e6s wealles geat, \u00a0\u00a0\u00a0\u00a0 ond \u00fe\u00e6t word acw\u00e6\u00f0", "151": "to \u00f0am sigefolce: \u00a0\u00a0\u00a0\u00a0 \"Ic eow secgan m\u00e6g", "152": "\u00feoncwyr\u00f0e \u00feing, \u00a0\u00a0\u00a0\u00a0 \u00fe\u00e6t ge ne \u00feyrfen leng", "153": "murnan on mode. \u00a0\u00a0\u00a0\u00a0 Eow ys metod bli\u00f0e,", "154": "cyninga wuldor; \u00a0\u00a0\u00a0\u00a0 \u00fe\u00e6t gecy\u00f0ed wear\u00f0", "155": "geond woruld wide, \u00a0\u00a0\u00a0\u00a0 \u00fe\u00e6t eow ys wuldorbl\u00e6d", "156": "torhtlic toweard \u00a0\u00a0\u00a0\u00a0 ond tir gife\u00f0e", "157": "\u00feara l\u00e6\u00f0\u00f0a \u00a0\u00a0\u00a0\u00a0 \u00fee ge lange drugon.\"", "158": "\u00fea wurdon bli\u00f0e \u00a0\u00a0\u00a0\u00a0 burhsittende,", "159": "sy\u00f0\u00f0an hi gehyrdon \u00a0\u00a0\u00a0\u00a0 hu seo halige spr\u00e6c", "160": "ofer heanne weall. \u00a0\u00a0\u00a0\u00a0 Here w\u00e6s on lustum.", "161": "Wi\u00f0 \u00fe\u00e6s f\u00e6stengeates \u00a0\u00a0\u00a0\u00a0 folc onette,", "162": "weras wif somod, \u00a0\u00a0\u00a0\u00a0 wornum ond heapum,", "163": "\u00f0reatum ond \u00f0rymmum \u00a0\u00a0\u00a0\u00a0 \u00ferungon ond urnon", "164": "ongean \u00f0a <strong>\u00feeodnes</strong> m\u00e6g\u00f0 \u00a0\u00a0\u00a0\u00a0 \u00feusendm\u00e6lum,", "165": "ealde ge geonge. \u00a0\u00a0\u00a0\u00a0 \u00e6ghwylcum wear\u00f0", "166": "men on \u00f0\u00e6re medobyrig \u00a0\u00a0\u00a0\u00a0 mod areted,", "167": "sy\u00f0\u00f0an hie ongeaton \u00a0\u00a0\u00a0\u00a0 \u00fe\u00e6t w\u00e6s Iudith cumen", "168": "eft to e\u00f0le, \u00a0\u00a0\u00a0\u00a0 ond \u00f0a ofostlice", "169": "hie mid ea\u00f0medum \u00a0\u00a0\u00a0\u00a0 in forleton.", "170": "\u00fea seo gleawe het, \u00a0\u00a0\u00a0\u00a0 golde gefr\u00e6tewod,", "171": "hyre \u00f0inenne \u00a0\u00a0\u00a0\u00a0 \u00feancolmode", "172": "\u00fe\u00e6s herew\u00e6\u00f0an \u00a0\u00a0\u00a0\u00a0 heafod onwri\u00f0an", "173": "ond hyt to beh\u00f0e \u00a0\u00a0\u00a0\u00a0 blodig \u00e6tywan", "174": "\u00feam burhleodum, \u00a0\u00a0\u00a0\u00a0 hu hyre \u00e6t beaduwe gespeow.", "175": "Spr\u00e6c \u00f0a seo \u00e6\u00f0ele \u00a0\u00a0\u00a0\u00a0 to <strong>eallum</strong> <strong>\u00feam</strong> folce:", "176": "\"Her ge magon sweotole, \u00a0\u00a0\u00a0\u00a0 sigerofe h\u00e6le\u00f0,", "177": "leoda r\u00e6swan, \u00a0\u00a0\u00a0\u00a0 on \u00f0\u00e6s la\u00f0estan", "178": "h\u00e6\u00f0enes hea\u00f0orinces \u00a0\u00a0\u00a0\u00a0 heafod <strong>starian,</strong>", "179": "Holofernus \u00a0\u00a0\u00a0\u00a0 unlyfigendes,", "180": "\u00fee us monna m\u00e6st \u00a0\u00a0\u00a0\u00a0 mor\u00f0ra gefremede,", "181": "sarra sorga, \u00a0\u00a0\u00a0\u00a0 ond \u00fe\u00e6t swy\u00f0or gyt", "182": "ycan wolde, \u00a0\u00a0\u00a0\u00a0 ac him ne u\u00f0e god", "183": "lengran lifes, \u00a0\u00a0\u00a0\u00a0 \u00fe\u00e6t he mid l\u00e6\u00f0\u00f0um us", "184": "eglan moste; \u00a0\u00a0\u00a0\u00a0 ic him ealdor o\u00f0\u00ferong", "185": "\u00feurh godes fultum. \u00a0\u00a0\u00a0\u00a0 Nu ic gumena gehw\u00e6ne", "186": "\u00feyssa burgleoda \u00a0\u00a0\u00a0\u00a0 biddan wylle,", "187": "randwiggendra, \u00a0\u00a0\u00a0\u00a0 \u00fe\u00e6t ge recene eow", "188": "fysan to gefeohte. \u00a0\u00a0\u00a0\u00a0 Sy\u00f0\u00f0an frym\u00f0a god,", "189": "arf\u00e6st cyning, \u00a0\u00a0\u00a0\u00a0 eastan sende", "190": "leohtne leoman, \u00a0\u00a0\u00a0\u00a0 bera\u00f0 linde for\u00f0,", "191": "bord for breostum \u00a0\u00a0\u00a0\u00a0 ond byrnhomas,", "192": "scire helmas \u00a0\u00a0\u00a0\u00a0 in scea\u00f0ena gemong,", "193": "fyllan folctogan \u00a0\u00a0\u00a0\u00a0 fagum sweordum,", "194": "f\u00e6ge frumgaras. \u00a0\u00a0\u00a0\u00a0 Fynd syndon eowere", "195": "gedemed to dea\u00f0e, \u00a0\u00a0\u00a0\u00a0 ond ge dom agon,", "196": "tir \u00e6t tohtan, \u00a0\u00a0\u00a0\u00a0 swa eow getacnod hafa\u00f0", "197": "mihtig dryhten \u00a0\u00a0\u00a0\u00a0 \u00feurh mine hand.\"", "198": "\u00fea wear\u00f0 snelra werod \u00a0\u00a0\u00a0\u00a0 snude gegearewod,", "199": "cenra to campe. \u00a0\u00a0\u00a0\u00a0 Stopon cynerofe", "200": "secgas ond gesi\u00f0as, \u00a0\u00a0\u00a0\u00a0 b\u00e6ron <strong>sige\u00feufas,</strong>", "201": "foron to gefeohte \u00a0\u00a0\u00a0\u00a0 for\u00f0 on gerihte,", "202": "h\u00e6le\u00f0 under helmum, \u00a0\u00a0\u00a0\u00a0 of \u00f0\u00e6re haligan byrig", "203": "on \u00f0\u00e6t d\u00e6gred sylf. \u00a0\u00a0\u00a0\u00a0 Dynedan scildas,", "204": "hlude hlummon. \u00a0\u00a0\u00a0\u00a0 \u00fe\u00e6s se hlanca gefeah", "205": "wulf in walde, \u00a0\u00a0\u00a0\u00a0 ond se wanna hrefn,", "206": "w\u00e6lgifre fugel. \u00a0\u00a0\u00a0\u00a0 <strong>Wistan</strong> begen", "207": "\u00fe\u00e6t him \u00f0a \u00feeodguman \u00a0\u00a0\u00a0\u00a0 \u00feohton tilian", "208": "fylle on f\u00e6gum; \u00a0\u00a0\u00a0\u00a0 ac him fleah on last", "209": "earn \u00e6tes georn, \u00a0\u00a0\u00a0\u00a0 urigfe\u00f0era,", "210": "salowigpada \u00a0\u00a0\u00a0\u00a0 sang hildeleo\u00f0,", "211": "hyrnednebba. \u00a0\u00a0\u00a0\u00a0 Stopon hea\u00f0orincas,", "212": "beornas to beadowe, \u00a0\u00a0\u00a0\u00a0 bordum be\u00f0eahte,", "213": "hwealfum lindum, \u00a0\u00a0\u00a0\u00a0 \u00fea \u00f0e hwile \u00e6r", "214": "el\u00f0eodigra \u00a0\u00a0\u00a0\u00a0 edwit \u00feoledon,", "215": "h\u00e6\u00f0enra hosp. \u00a0\u00a0\u00a0\u00a0 Him \u00fe\u00e6t hearde wear\u00f0", "216": "\u00e6t \u00f0am \u00e6scplegan \u00a0\u00a0\u00a0\u00a0 eallum forgolden,", "217": "Assyrium, \u00a0\u00a0\u00a0\u00a0 sy\u00f0\u00f0an Ebreas", "218": "under gu\u00f0fanum \u00a0\u00a0\u00a0\u00a0 gegan h\u00e6fdon", "219": "to \u00f0am fyrdwicum. \u00a0\u00a0\u00a0\u00a0 Hie \u00f0a fromlice", "220": "leton for\u00f0 fleogan \u00a0\u00a0\u00a0\u00a0 flana scuras,", "221": "hilden\u00e6dran, \u00a0\u00a0\u00a0\u00a0 of hornbogan,", "222": "str\u00e6las stedehearde; \u00a0\u00a0\u00a0\u00a0 styrmdon hlude", "223": "grame gu\u00f0frecan, \u00a0\u00a0\u00a0\u00a0 garas sendon", "224": "in heardra gemang. \u00a0\u00a0\u00a0\u00a0 H\u00e6le\u00f0 w\u00e6ron yrre,", "225": "landbuende, \u00a0\u00a0\u00a0\u00a0 la\u00f0um cynne,", "226": "stopon styrnmode, \u00a0\u00a0\u00a0\u00a0 stercedferh\u00f0e,", "227": "wrehton unsofte \u00a0\u00a0\u00a0\u00a0 ealdgeni\u00f0lan", "228": "medowerige; \u00a0\u00a0\u00a0\u00a0 mundum brugdon", "229": "scealcas of scea\u00f0um \u00a0\u00a0\u00a0\u00a0 scirm\u00e6led swyrd,", "230": "ecgum gecoste, \u00a0\u00a0\u00a0\u00a0 slogon eornoste", "231": "Assiria \u00a0\u00a0\u00a0\u00a0 oretm\u00e6cgas,", "232": "ni\u00f0hycgende, \u00a0\u00a0\u00a0\u00a0 nanne ne sparedon", "233": "\u00fe\u00e6s herefolces, \u00a0\u00a0\u00a0\u00a0 heanne ne <strong>ricne,</strong>", "234": "cwicera manna \u00a0\u00a0\u00a0\u00a0 \u00fee hie ofercuman mihton.", "235": "Swa \u00f0a mago\u00feegnas \u00a0\u00a0\u00a0\u00a0 on \u00f0a morgentid", "236": "ehton el\u00f0eoda \u00a0\u00a0\u00a0\u00a0 ealle \u00ferage,", "237": "o\u00f0\u00fe\u00e6t ongeaton \u00a0\u00a0\u00a0\u00a0 \u00f0a \u00f0e grame w\u00e6ron,", "238": "\u00f0\u00e6s herefolces \u00a0\u00a0\u00a0\u00a0 heafodweardas,", "239": "\u00fe\u00e6t him swyrdgeswing \u00a0\u00a0\u00a0\u00a0 swi\u00f0lic eowdon", "240": "weras Ebrisce. \u00a0\u00a0\u00a0\u00a0 Hie wordum \u00fe\u00e6t", "241": "\u00feam yldestan \u00a0\u00a0\u00a0\u00a0 ealdor\u00feegnum", "242": "cy\u00f0an eodon, \u00a0\u00a0\u00a0\u00a0 wrehton cumbolwigan", "243": "ond him forhtlice \u00a0\u00a0\u00a0\u00a0 f\u00e6rspel bodedon,", "244": "medowerigum \u00a0\u00a0\u00a0\u00a0 morgencollan,", "245": "atolne ecgplegan. \u00a0\u00a0\u00a0\u00a0 \u00fea ic \u00e6dre gefr\u00e6gn", "246": "slegef\u00e6ge h\u00e6le\u00f0 \u00a0\u00a0\u00a0\u00a0 sl\u00e6pe tobredon", "247": "ond wi\u00f0 \u00fe\u00e6s bealofullan \u00a0\u00a0\u00a0\u00a0 burgeteldes", "248": "<strong>werigferh\u00f0e</strong> \u00a0\u00a0\u00a0\u00a0 hwearfum \u00feringan,", "249": "Holofernus. \u00a0\u00a0\u00a0\u00a0 Hogedon aninga", "250": "hyra hlaforde \u00a0\u00a0\u00a0\u00a0 <strong>hilde</strong> bodian,", "251": "\u00e6r\u00f0on \u00f0e him se egesa \u00a0\u00a0\u00a0\u00a0 on ufan s\u00e6te,", "252": "m\u00e6gen Ebrea. \u00a0\u00a0\u00a0\u00a0 Mynton ealle", "253": "\u00fe\u00e6t se beorna brego \u00a0\u00a0\u00a0\u00a0 ond seo beorhte m\u00e6g\u00f0", "254": "in \u00f0am wlitegan tr\u00e6fe \u00a0\u00a0\u00a0\u00a0 w\u00e6ron \u00e6tsomne,", "255": "Iudith seo \u00e6\u00f0ele \u00a0\u00a0\u00a0\u00a0 ond se galmoda,", "256": "egesfull ond afor. \u00a0\u00a0\u00a0\u00a0 N\u00e6s \u00f0eah eorla nan", "257": "\u00fee \u00f0one wiggend \u00a0\u00a0\u00a0\u00a0 aweccan dorste", "258": "o\u00f0\u00f0e gecunnian \u00a0\u00a0\u00a0\u00a0 hu \u00f0one cumbolwigan", "259": "wi\u00f0 \u00f0a halgan m\u00e6g\u00f0 \u00a0\u00a0\u00a0\u00a0 h\u00e6fde geworden,", "260": "metodes meowlan. \u00a0\u00a0\u00a0\u00a0 M\u00e6gen neal\u00e6hte,", "261": "folc Ebrea, \u00a0\u00a0\u00a0\u00a0 fuhton \u00feearle", "262": "heardum heoruw\u00e6pnum, \u00a0\u00a0\u00a0\u00a0 h\u00e6fte guldon", "263": "hyra fyrngeflitu, \u00a0\u00a0\u00a0\u00a0 fagum swyrdum,", "264": "ealde \u00e6f\u00f0oncan; \u00a0\u00a0\u00a0\u00a0 Assyria wear\u00f0", "265": "on \u00f0am d\u00e6geweorce \u00a0\u00a0\u00a0\u00a0 dom geswi\u00f0rod,", "266": "b\u00e6lc forbiged. \u00a0\u00a0\u00a0\u00a0 Beornas stodon", "267": "ymbe hyra \u00feeodnes tr\u00e6f \u00a0\u00a0\u00a0\u00a0 \u00feearle gebylde,", "268": "sweorcendferh\u00f0e. \u00a0\u00a0\u00a0\u00a0 Hi \u00f0a somod ealle", "269": "ongunnon cohhetan, \u00a0\u00a0\u00a0\u00a0 cirman hlude", "270": "ond gristbitian, \u00a0\u00a0\u00a0\u00a0 gode orfeorme,", "271": "mid to\u00f0on torn \u00feoligende. \u00a0\u00a0\u00a0\u00a0 \u00fea w\u00e6s hyra tires \u00e6t ende,", "272": "eades ond ellend\u00e6da. \u00a0\u00a0\u00a0\u00a0 Hogedon \u00fea eorlas aweccan", "273": "hyra winedryhten; \u00a0\u00a0\u00a0\u00a0 him wiht ne speow.", "274": "\u00fea wear\u00f0 si\u00f0 ond late \u00a0\u00a0\u00a0\u00a0 sum to \u00f0am arod", "275": "\u00feara beadorinca, \u00a0\u00a0\u00a0\u00a0 \u00fe\u00e6t he in \u00fe\u00e6t burgeteld", "276": "ni\u00f0heard ne\u00f0de, \u00a0\u00a0\u00a0\u00a0 swa hyne nyd fordraf.", "277": "Funde \u00f0a on bedde \u00a0\u00a0\u00a0\u00a0 blacne licgan", "278": "his goldgifan \u00a0\u00a0\u00a0\u00a0 g\u00e6stes gesne,", "279": "lifes belidenne. \u00a0\u00a0\u00a0\u00a0 He \u00fea lungre gefeoll", "280": "freorig to foldan, \u00a0\u00a0\u00a0\u00a0 ongan his feax teran,", "281": "hreoh on mode, \u00a0\u00a0\u00a0\u00a0 ond his hr\u00e6gl somod,", "282": "ond \u00fe\u00e6t word acw\u00e6\u00f0 \u00a0\u00a0\u00a0\u00a0 to \u00f0am wiggendum", "283": "\u00fee \u00f0\u00e6r unrote \u00a0\u00a0\u00a0\u00a0 ute w\u00e6ron:", "284": "\"Her ys geswutelod \u00a0\u00a0\u00a0\u00a0 ure sylfra forwyrd,", "285": "toweard getacnod \u00a0\u00a0\u00a0\u00a0 \u00fe\u00e6t \u00fe\u00e6re tide ys", "286": "mid ni\u00f0um neah ge\u00f0rungen, \u00a0\u00a0\u00a0\u00a0 \u00fee we sculon <strong>nyde</strong> losian,", "287": "somod \u00e6t s\u00e6cce forweor\u00f0an. \u00a0\u00a0\u00a0\u00a0 Her li\u00f0 sweorde geheawen,", "288": "beheafdod healdend ure.\" \u00a0\u00a0\u00a0\u00a0 Hi \u00f0a hreowigmode", "289": "wurpon hyra w\u00e6pen of dune, \u00a0\u00a0\u00a0\u00a0 gewitan him werigferh\u00f0e", "290": "on fleam sceacan. \u00a0\u00a0\u00a0\u00a0 Him mon feaht on last,", "291": "m\u00e6geneacen folc, \u00a0\u00a0\u00a0\u00a0 o\u00f0 se m\u00e6sta d\u00e6l", "292": "\u00fe\u00e6s heriges l\u00e6g \u00a0\u00a0\u00a0\u00a0 hilde ges\u00e6ged", "293": "on \u00f0am sigewonge, \u00a0\u00a0\u00a0\u00a0 sweordum geheawen,", "294": "wulfum to willan \u00a0\u00a0\u00a0\u00a0 ond eac w\u00e6lgifrum", "295": "fuglum to frofre. \u00a0\u00a0\u00a0\u00a0 Flugon \u00f0a \u00f0e lyfdon,", "296": "la\u00f0ra <strong>lindwerod.</strong> \u00a0\u00a0\u00a0\u00a0 Him on laste for", "297": "sweot Ebrea \u00a0\u00a0\u00a0\u00a0 sigore geweor\u00f0od,", "298": "dome gedyrsod; \u00a0\u00a0\u00a0\u00a0 him feng dryhten god", "299": "f\u00e6gre on fultum, \u00a0\u00a0\u00a0\u00a0 frea \u00e6lmihtig.", "300": "Hi \u00f0a fromlice \u00a0\u00a0\u00a0\u00a0 fagum swyrdum,", "301": "h\u00e6le\u00f0 higerofe, \u00a0\u00a0\u00a0\u00a0 herpa\u00f0 worhton", "302": "\u00feurh la\u00f0ra gemong, \u00a0\u00a0\u00a0\u00a0 linde heowon,", "303": "scildburh sc\u00e6ron. \u00a0\u00a0\u00a0\u00a0 Sceotend w\u00e6ron", "304": "gu\u00f0e gegremede, \u00a0\u00a0\u00a0\u00a0 guman Ebrisce;", "305": "\u00feegnas on \u00f0a tid \u00a0\u00a0\u00a0\u00a0 \u00feearle gelyste", "306": "gargewinnes. \u00a0\u00a0\u00a0\u00a0 \u00fe\u00e6r on greot gefeoll", "307": "se hyhsta d\u00e6l \u00a0\u00a0\u00a0\u00a0 heafodgerimes", "308": "Assiria \u00a0\u00a0\u00a0\u00a0 ealdordugu\u00f0e,", "309": "la\u00f0an cynnes. \u00a0\u00a0\u00a0\u00a0 Lythwon becom", "310": "cwicera to cy\u00f0\u00f0e. \u00a0\u00a0\u00a0\u00a0 Cirdon cynerofe,", "311": "wiggend on wi\u00f0ertrod, \u00a0\u00a0\u00a0\u00a0 w\u00e6lscel on innan,", "312": "reocende hr\u00e6w. \u00a0\u00a0\u00a0\u00a0 Rum w\u00e6s to nimanne", "313": "londbuendum \u00a0\u00a0\u00a0\u00a0 on \u00f0am la\u00f0estan,", "314": "hyra ealdfeondum \u00a0\u00a0\u00a0\u00a0 unlyfigendum", "315": "heolfrig herereaf, \u00a0\u00a0\u00a0\u00a0 hyrsta scyne,", "316": "bord ond bradswyrd, \u00a0\u00a0\u00a0\u00a0 brune helmas,", "317": "dyre madmas. \u00a0\u00a0\u00a0\u00a0 H\u00e6fdon domlice", "318": "on \u00f0am folcstede \u00a0\u00a0\u00a0\u00a0 fynd oferwunnen", "319": "e\u00f0elweardas, \u00a0\u00a0\u00a0\u00a0 ealdhettende", "320": "swyrdum aswefede. \u00a0\u00a0\u00a0\u00a0 Hie on swa\u00f0e reston,", "321": "\u00fea \u00f0e him to life \u00a0\u00a0\u00a0\u00a0 la\u00f0ost w\u00e6ron", "322": "cwicera cynna. \u00a0\u00a0\u00a0\u00a0 \u00fea seo cneoris eall,", "323": "m\u00e6g\u00f0a m\u00e6rost, \u00a0\u00a0\u00a0\u00a0 anes mon\u00f0es fyrst,", "324": "wlanc, wundenlocc, \u00a0\u00a0\u00a0\u00a0 wagon ond l\u00e6ddon", "325": "to \u00f0\u00e6re beorhtan byrig, \u00a0\u00a0\u00a0\u00a0 Bethuliam,", "326": "helmas ond hupseax, \u00a0\u00a0\u00a0\u00a0 hare byrnan,", "327": "gu\u00f0sceorp gumena \u00a0\u00a0\u00a0\u00a0 golde gefr\u00e6tewod,", "328": "m\u00e6rra madma \u00a0\u00a0\u00a0\u00a0 \u00feonne mon \u00e6nig", "329": "asecgan m\u00e6ge \u00a0\u00a0\u00a0\u00a0 searo\u00feoncelra;", "330": "eal \u00fe\u00e6t \u00f0a \u00f0eodguman \u00a0\u00a0\u00a0\u00a0 \u00ferymme geeodon,", "331": "cene under cumblum \u00a0\u00a0\u00a0\u00a0 <strong>on</strong> compwige", "332": "\u00feurh Iudithe \u00a0\u00a0\u00a0\u00a0 gleawe lare,", "333": "m\u00e6g\u00f0 modigre. \u00a0\u00a0\u00a0\u00a0 Hi to mede hyre", "334": "of \u00f0am si\u00f0fate \u00a0\u00a0\u00a0\u00a0 sylfre brohton,", "335": "eorlas \u00e6scrofe, \u00a0\u00a0\u00a0\u00a0 Holofernes", "336": "sweord ond swatigne helm, \u00a0\u00a0\u00a0\u00a0 swylce eac side byrnan", "337": "gerenode readum golde, \u00a0\u00a0\u00a0\u00a0 ond eal \u00fe\u00e6t se rinca baldor", "338": "swi\u00f0mod sinces ahte \u00a0\u00a0\u00a0\u00a0 o\u00f0\u00f0e sundoryrfes,", "339": "beaga ond beorhtra ma\u00f0ma, \u00a0\u00a0\u00a0\u00a0 hi \u00fe\u00e6t \u00fe\u00e6re beorhtan idese", "340": "ageafon gearo\u00feoncolre. \u00a0\u00a0\u00a0\u00a0 Ealles \u00f0\u00e6s Iudith s\u00e6gde", "341": "wuldor weroda dryhtne, \u00a0\u00a0\u00a0\u00a0 \u00fee hyre weor\u00f0mynde geaf,", "342": "m\u00e6r\u00f0e on moldan rice, \u00a0\u00a0\u00a0\u00a0 swylce eac mede on heofonum,", "343": "sigorlean in swegles wuldre, \u00a0\u00a0\u00a0\u00a0 \u00fe\u00e6s \u00fee heo ahte so\u00f0ne geleafan", "344": "to \u00f0am \u00e6lmihtigan; \u00a0\u00a0\u00a0\u00a0 huru \u00e6t \u00feam ende ne tweode", "345": "\u00fe\u00e6s leanes \u00fee heo lange gyrnde. \u00a0\u00a0\u00a0\u00a0 \u00f0\u00e6s sy \u00f0am leofan drihtne", "346": "wuldor to widan aldre, \u00a0\u00a0\u00a0\u00a0 \u00fee gesceop wind ond lyfte,", "347": "roderas ond rume grundas, \u00a0\u00a0\u00a0\u00a0 swylce eac re\u00f0e streamas", "348": "ond swegles dreamas, \u00a0\u00a0\u00a0\u00a0 \u00f0urh his sylfes miltse."}, "sourceLink": "http://www.sacred-texts.com/neu/ascp/index.htm"}