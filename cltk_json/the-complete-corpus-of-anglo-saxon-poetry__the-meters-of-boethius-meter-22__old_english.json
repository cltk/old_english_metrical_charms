{"author": "Not available", "source": "The Complete Corpus of Anglo-Saxon Poetry", "originalTitle": "The Meters of Boethius: Meter 22", "language": "old_english", "englishTitle": "The Meters of Boethius: Meter 22", "text": {"0": "Se \u00fee \u00e6fter rihte \u00a0\u00a0\u00a0\u00a0 mid gerece wille", "1": "inweardlice \u00a0\u00a0\u00a0\u00a0 \u00e6fter spyrian", "2": "swa deoplice, \u00a0\u00a0\u00a0\u00a0 \u00fe\u00e6t hit todrifan ne m\u00e6g", "3": "monna \u00e6nig, \u00a0\u00a0\u00a0\u00a0 ne amerran huru", "4": "\u00e6nig eor\u00f0lic \u00f0incg, \u00a0\u00a0\u00a0\u00a0 he \u00e6rest sceal", "5": "secan on him selfum \u00a0\u00a0\u00a0\u00a0 \u00fe\u00e6t he sume hwile", "6": "ymbutan hine \u00a0\u00a0\u00a0\u00a0 \u00e6ror sohte.", "7": "Sece \u00fe\u00e6t si\u00f0\u00f0an \u00a0\u00a0\u00a0\u00a0 on his sefan innan,", "8": "and forl\u00e6te an, \u00a0\u00a0\u00a0\u00a0 swa he oftost m\u00e6ge,", "9": "<strong>\u00e6lcne</strong> ymbhogan \u00a0\u00a0\u00a0\u00a0 \u00f0y him unnet sie,", "10": "and gesamnige, \u00a0\u00a0\u00a0\u00a0 swa he swi\u00f0ost m\u00e6ge,", "11": "ealle to \u00fe\u00e6m anum \u00a0\u00a0\u00a0\u00a0 his inge\u00f0onc,", "12": "gesecge his <strong>mode</strong> \u00a0\u00a0\u00a0\u00a0 \u00fe\u00e6t hit m\u00e6g findan", "13": "eall on him innan \u00a0\u00a0\u00a0\u00a0 \u00fe\u00e6t hit oftost nu", "14": "ymbutan hit \u00a0\u00a0\u00a0\u00a0 ealneg sece\u00f0,", "15": "gooda \u00e6ghwylc. \u00a0\u00a0\u00a0\u00a0 He ongit si\u00f0\u00f0an", "16": "yfel and unnet \u00a0\u00a0\u00a0\u00a0 eal \u00fe\u00e6t he h\u00e6fde", "17": "on his incofan \u00a0\u00a0\u00a0\u00a0 \u00e6ror lange", "18": "efne swa sweotole \u00a0\u00a0\u00a0\u00a0 swa he on \u00fea sunnan m\u00e6g", "19": "eagum andweardum \u00a0\u00a0\u00a0\u00a0 on locian,", "20": "and <strong>he</strong> eac ongit \u00a0\u00a0\u00a0\u00a0 his inge\u00feonc", "21": "leohtre and berhtre \u00a0\u00a0\u00a0\u00a0 \u00feonne se leoma sie", "22": "sunnan on sumera, \u00a0\u00a0\u00a0\u00a0 \u00feonne swegles gim,", "23": "hador heofontungol, \u00a0\u00a0\u00a0\u00a0 hlutrost scine\u00f0.", "24": "For\u00f0\u00e6m \u00fe\u00e6s lichoman \u00a0\u00a0\u00a0\u00a0 leahtras and hefignes", "25": "and \u00fea un\u00feeawas \u00a0\u00a0\u00a0\u00a0 eallunga ne magon", "26": "of mode ation \u00a0\u00a0\u00a0\u00a0 monna \u00e6negum", "27": "rihtwisnesse, \u00a0\u00a0\u00a0\u00a0 \u00f0eah nu rinca hw\u00e6m", "28": "\u00fe\u00e6s lichoman \u00a0\u00a0\u00a0\u00a0 leahtras and hefignes", "29": "and un\u00feeawas \u00a0\u00a0\u00a0\u00a0 oft bysigen", "30": "monna modsefan, \u00a0\u00a0\u00a0\u00a0 m\u00e6st and swi\u00f0ost", "31": "mid \u00fe\u00e6re yflan \u00a0\u00a0\u00a0\u00a0 oforgiotolnesse;", "32": "mid gedwolmiste \u00a0\u00a0\u00a0\u00a0 dreorigne sefan", "33": "fortih\u00f0 mod foran \u00a0\u00a0\u00a0\u00a0 monna gehwelces,", "34": "\u00fe\u00e6t hit swa beorhte ne mot \u00a0\u00a0\u00a0\u00a0 blican and scinan", "35": "swa hit wolde, \u00a0\u00a0\u00a0\u00a0 gif hit geweald ahte;", "36": "\u00feeah bi\u00f0 sum corn \u00a0\u00a0\u00a0\u00a0 s\u00e6des gehealden", "37": "symle on \u00f0\u00e6re saule \u00a0\u00a0\u00a0\u00a0 so\u00f0f\u00e6stnesse,", "38": "\u00feenden gadertang wuna\u00f0 \u00a0\u00a0\u00a0\u00a0 gast on lice.", "39": "\u00f0\u00e6s s\u00e6des corn \u00a0\u00a0\u00a0\u00a0 bi\u00f0 symle aweaht", "40": "mid ascunga, \u00a0\u00a0\u00a0\u00a0 eac si\u00f0\u00f0an mid", "41": "goodre lare, \u00a0\u00a0\u00a0\u00a0 gif hit growan sceal.", "42": "Hu m\u00e6g \u00e6nig man \u00a0\u00a0\u00a0\u00a0 andsware findan", "43": "\u00f0inga \u00e6niges, \u00a0\u00a0\u00a0\u00a0 \u00feegen mid gesceade,", "44": "\u00feeah hine rinca hwilc \u00a0\u00a0\u00a0\u00a0 rihtwislice", "45": "\u00e6fter frigne \u00a0\u00a0\u00a0\u00a0 gif he awuht nafa\u00f0", "46": "on his modsefan \u00a0\u00a0\u00a0\u00a0 mycles ne lytles", "47": "<strong>rihtwisnesse</strong> \u00a0\u00a0\u00a0\u00a0 ne geradscipes?", "48": "Nis \u00feeah \u00e6nig man \u00a0\u00a0\u00a0\u00a0 \u00fe\u00e6tte ealles swa", "49": "\u00fe\u00e6s geradscipes \u00a0\u00a0\u00a0\u00a0 swa bereafod sie", "50": "\u00fe\u00e6t he andsware \u00a0\u00a0\u00a0\u00a0 \u00e6nige ne cunne", "51": "findan on ferh\u00f0e, \u00a0\u00a0\u00a0\u00a0 gif he frugnen bi\u00f0.", "52": "For\u00f0\u00e6m hit is riht spell \u00a0\u00a0\u00a0\u00a0 \u00fe\u00e6t us reahte gio", "53": "ald u\u00f0wita, \u00a0\u00a0\u00a0\u00a0 ure Platon;", "54": "he cw\u00e6\u00f0 \u00fe\u00e6tte \u00e6ghwilc \u00a0\u00a0\u00a0\u00a0 ungemyndig", "55": "rihtwisnesse \u00a0\u00a0\u00a0\u00a0 hine hr\u00e6\u00f0e sceolde", "56": "eft gewendan \u00a0\u00a0\u00a0\u00a0 into sinum", "57": "modes gemynde; \u00a0\u00a0\u00a0\u00a0 he m\u00e6g si\u00f0\u00f0an", "58": "on his runcofan \u00a0\u00a0\u00a0\u00a0 rihtwisnesse", "59": "findan on ferhte \u00a0\u00a0\u00a0\u00a0 f\u00e6ste gehydde", "60": "mid gedr\u00e6fnesse \u00a0\u00a0\u00a0\u00a0 dogora gehwilce", "61": "modes sines \u00a0\u00a0\u00a0\u00a0 m\u00e6st and swi\u00f0ost,", "62": "and mid hefinesse \u00a0\u00a0\u00a0\u00a0 his lichoman,", "63": "and mid \u00fe\u00e6m bisgum \u00a0\u00a0\u00a0\u00a0 \u00fee on breostum styre\u00f0", "64": "mon on mode \u00a0\u00a0\u00a0\u00a0 m\u00e6la gehwylce."}, "sourceLink": "http://www.sacred-texts.com/neu/ascp/index.htm"}