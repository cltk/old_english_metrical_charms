{"author": "Not available", "source": "The Complete Corpus of Anglo-Saxon Poetry", "originalTitle": "Psalm 50", "language": "old_english", "englishTitle": "Psalm 50", "text": {"0": "Dauid w\u00e6s haten \u00a0\u00a0\u00a0\u00a0 diormod h\u00e6le\u00f0,", "1": "Israela brega, \u00a0\u00a0\u00a0\u00a0 \u00e6\u00f0el\u00e6 and rice,", "2": "cyninga cynost, \u00a0\u00a0\u00a0\u00a0 Criste liofost.", "3": "W\u00e6s he under hiofenum \u00a0\u00a0\u00a0\u00a0 hearpera m\u00e6rost", "4": "\u00f0ara we an folcum \u00a0\u00a0\u00a0\u00a0 gefrigen h\u00e6bben.", "5": "Sangere he w\u00e6s so\u00f0f\u00e6stest, \u00a0\u00a0\u00a0\u00a0 swi\u00f0e ge\u00f0ancol", "6": "to \u00f0ingienne \u00a0\u00a0\u00a0\u00a0 \u00feiodum sinum", "7": "wi\u00f0 \u00feane mildostan \u00a0\u00a0\u00a0\u00a0 manna sceppend.", "8": "W\u00e6s se dryhtnes \u00f0iowa \u00a0\u00a0\u00a0\u00a0 Dauid \u00e6t wige", "9": "so\u00f0 sigecempa, \u00a0\u00a0\u00a0\u00a0 searocyne man,", "10": "casere creaftig, \u00a0\u00a0\u00a0\u00a0 \u00feonne cumbulgebrec", "11": "on gewinndagum \u00a0\u00a0\u00a0\u00a0 weor\u00f0an scoldan.", "12": "Hwe\u00f0ere him geiode, \u00a0\u00a0\u00a0\u00a0 swa ful oft gede\u00f0", "13": "\u00fe\u00e6tte godferhte \u00a0\u00a0\u00a0\u00a0 gylt gefr\u00e6mma\u00f0", "14": "\u00feurh lichaman \u00a0\u00a0\u00a0\u00a0 lene ge\u00f0ohtas.", "15": "Gelamp \u00fe\u00e6t him mon ansende \u00a0\u00a0\u00a0\u00a0 saula neriend,", "16": "witgan mid wordum, \u00a0\u00a0\u00a0\u00a0 weorada dominus,", "17": "and secgan het, \u00a0\u00a0\u00a0\u00a0 selfum gecy\u00f0an", "18": "ymb his womdeda \u00a0\u00a0\u00a0\u00a0 waldendes doom,", "19": "\u00fe\u00e6t se fruma w\u00e6re \u00a0\u00a0\u00a0\u00a0 his feores sceldig,", "20": "for \u00f0am \u00fee he Uriam het \u00a0\u00a0\u00a0\u00a0 aldre beneman,", "21": "fromne ferdrinc \u00a0\u00a0\u00a0\u00a0 fere beserode,", "22": "and him Bezabe \u00a0\u00a0\u00a0\u00a0 brohte to wife", "23": "for gitsunga, \u00a0\u00a0\u00a0\u00a0 \u00fee he godes eorre", "24": "\u00feurh his selfes weorc \u00a0\u00a0\u00a0\u00a0 sona anfunde.", "25": "Him \u00f0a \u00f0ingode \u00a0\u00a0\u00a0\u00a0 \u00feioda aldor,", "26": "Dauid georne, \u00a0\u00a0\u00a0\u00a0 and to dryhtne geb\u00e6d,", "27": "and his synna hord \u00a0\u00a0\u00a0\u00a0 selfa ontende,", "28": "gyltas georne \u00a0\u00a0\u00a0\u00a0 gode andhette,", "29": "weoruda dryhtne, \u00a0\u00a0\u00a0\u00a0 and \u00f0us wordum sp\u00e6c:", "30": "<em>Miserere mei deus secundum magnam misericordiam tuam.</em>\n\"Miltsa \u00f0u me, meahta walden, \u00a0\u00a0\u00a0\u00a0 nu \u00f0u wast manna ge\u00f0ohtas,", "31": "help \u00f0u, h\u00e6lend min, \u00a0\u00a0\u00a0\u00a0 handgeweorces", "32": "\u00feines anes, \u00a0\u00a0\u00a0\u00a0 \u00e6lmehtig god,", "33": "efter \u00feinre <strong>\u00f0\u00e6re</strong> miclan \u00a0\u00a0\u00a0\u00a0 <strong>mildhiortnesse.</strong>", "34": "<em>Et secundum multitudinem miserationem tuarum dele iniquitatem meam.</em>\nOnd eac efter menio \u00a0\u00a0\u00a0\u00a0 miltsa \u00f0inra,", "35": "dryhten weoruda, \u00a0\u00a0\u00a0\u00a0 adilga min unriht", "36": "to forgefenesse \u00a0\u00a0\u00a0\u00a0 gaste minum.", "37": "<em>Amplius laua me ab iniustitia mea et a delicta mea munda m\u00e6.</em>\nA\u00f0weah me of sennum, \u00a0\u00a0\u00a0\u00a0 saule fram wammum,", "38": "gasta sceppend, \u00a0\u00a0\u00a0\u00a0 geltas geclansa,", "39": "\u00fea \u00f0e ic on aldre \u00a0\u00a0\u00a0\u00a0 \u00e6fre gefremede", "40": "\u00f0urh lichaman \u00a0\u00a0\u00a0\u00a0 le\u00f0re ge\u00f0ohtas.", "41": "<em>Quoniam iniquitatem meam ego agnosco et delictum meum coram me est semper.</em>\nFor\u00f0an ic unriht min \u00a0\u00a0\u00a0\u00a0 eal <strong>oncnawe,</strong>", "42": "and eac synna gehw\u00e6r \u00a0\u00a0\u00a0\u00a0 selfum \u00e6t eagan,", "43": "firendeda ge\u00f0rec \u00a0\u00a0\u00a0\u00a0 beforan stande\u00f0,", "44": "scelda scina\u00f0; \u00a0\u00a0\u00a0\u00a0 forgef me, sceppen min,", "45": "lifes liohtfruma, \u00a0\u00a0\u00a0\u00a0 \u00f0inre lufan blisse.", "46": "<em>Tibi soli peccaui et malum coram te feci ut iustificeris in sermonibus tuis et uincas dum iudicaris.</em>\nNu ic anum \u00f0e \u00a0\u00a0\u00a0\u00a0 oft syngode,", "47": "and yfela feola \u00a0\u00a0\u00a0\u00a0 eac gefr\u00e6mede,", "48": "gelta gramhegdig, \u00a0\u00a0\u00a0\u00a0 ic \u00f0e, gasta breogo,", "49": "helende Crist, \u00a0\u00a0\u00a0\u00a0 helpe bidde,", "50": "\u00f0\u00e6t me forgefene \u00a0\u00a0\u00a0\u00a0 gastes wunde", "51": "an for\u00f0gesceaft \u00a0\u00a0\u00a0\u00a0 feran mote,", "52": "\u00fey \u00f0ine wordcwidas \u00a0\u00a0\u00a0\u00a0 weor\u00f0an gefelde,", "53": "\u00f0\u00e6t \u00f0u ne wilnast \u00a0\u00a0\u00a0\u00a0 weora \u00e6niges dea\u00f0;", "54": "ac \u00f0u synfulle \u00a0\u00a0\u00a0\u00a0 simle l\u00e6rdes", "55": "\u00f0\u00e6t hio cerrende \u00a0\u00a0\u00a0\u00a0 Criste herdon", "56": "and hiom lif mid \u00f0e \u00a0\u00a0\u00a0\u00a0 langsum begeton,", "57": "swilce \u00f0u \u00e6t dome, \u00a0\u00a0\u00a0\u00a0 dryhten, <strong>oferswi\u00f0dest</strong>", "58": "ealra synna cynn, \u00a0\u00a0\u00a0\u00a0 saula neriend.", "59": "<em>Ecce enim iniquitatibus.</em>\nIc on unrihtum \u00a0\u00a0\u00a0\u00a0 eac \u00f0an in synnum", "60": "geeacnod w\u00e6s. \u00a0\u00a0\u00a0\u00a0 \u00f0u \u00f0\u00e6t ana wast,", "61": "m\u00e6htig dryhten, \u00a0\u00a0\u00a0\u00a0 hu me modor geb\u00e6r", "62": "in scame and in sceldum; \u00a0\u00a0\u00a0\u00a0 forgef me, sceppend min,", "63": "\u00f0\u00e6t ic fram \u00f0\u00e6m synnum \u00a0\u00a0\u00a0\u00a0 selfa gecerre,", "64": "\u00fea <strong>\u00f0e</strong> mine \u00e6ldran \u00a0\u00a0\u00a0\u00a0 \u00e6r geworhtan", "65": "and ic selfa eac \u00a0\u00a0\u00a0\u00a0 sio\u00f0\u00f0an beeode.", "66": "<em>Ecce enim ueritatem.</em>\nAc \u00f0u, selua god, \u00a0\u00a0\u00a0\u00a0 so\u00f0 an lufast;", "67": "\u00fey ic \u00f0e mid benum \u00a0\u00a0\u00a0\u00a0 biddan wille", "68": "lifes and lisse, \u00a0\u00a0\u00a0\u00a0 liohtes aldor,", "69": "for\u00f0an \u00f0u me uncu\u00f0e \u00a0\u00a0\u00a0\u00a0 eac \u00f0an derne", "70": "\u00feinre snetera hord \u00a0\u00a0\u00a0\u00a0 selfa ontendes.", "71": "<em>Asperies me ysopo et mundabor.</em>", "72": "\u00f0u me, meahtig god, \u00a0\u00a0\u00a0\u00a0 milde and bli\u00f0e", "73": "\u00feurh ysopon \u00a0\u00a0\u00a0\u00a0 ealne ahluttra,", "74": "\u00feonne ic gecl\u00e6nsod \u00a0\u00a0\u00a0\u00a0 Criste hero,", "75": "and eac ofer snawe \u00a0\u00a0\u00a0\u00a0 self scinende", "76": "\u00feinre sibbe lufan \u00a0\u00a0\u00a0\u00a0 sona gemete.", "77": "<em>Auditui meo dabis gaudium.</em>\nOntyn nu, elmehtig, \u00a0\u00a0\u00a0\u00a0 earna hleo\u00f0or,", "78": "\u00fe\u00e6t min gehernes \u00a0\u00a0\u00a0\u00a0 hehtful weor\u00f0e", "79": "on gefean bli\u00f0se \u00a0\u00a0\u00a0\u00a0 for\u00f0weard to \u00f0e;", "80": "\u00f0anne bio\u00f0 on wenne, \u00a0\u00a0\u00a0\u00a0 waldend, simle", "81": "\u00fea gebrocenan ban, \u00a0\u00a0\u00a0\u00a0 bilwit dominus,", "82": "\u00f0a \u00fee on h\u00e6n\u00f0um \u00e6r \u00a0\u00a0\u00a0\u00a0 hwile w\u00e6ron.", "83": "<em>Auerte faciem tuam a peccatis meis et omnes.</em>\nAhwerf nu fram synnum, \u00a0\u00a0\u00a0\u00a0 saula neriend,", "84": "and fram misdedum \u00a0\u00a0\u00a0\u00a0 minra gylta", "85": "\u00feine ansione, \u00a0\u00a0\u00a0\u00a0 \u00e6lmeahtig god,", "86": "and \u00f0urh miltsunga \u00a0\u00a0\u00a0\u00a0 meahta \u00feinra", "87": "\u00f0u unriht min \u00a0\u00a0\u00a0\u00a0 eall adilga.", "88": "<em>Cor mundum crea in me deus et spiritum rectum.</em>\n\u00e6c \u00f0u, dryhten Crist, \u00a0\u00a0\u00a0\u00a0 clene hiortan", "89": "in me, mehtig god, \u00a0\u00a0\u00a0\u00a0 modswi\u00f0ne ge\u00f0anc", "90": "to \u00f0olienne \u00a0\u00a0\u00a0\u00a0 \u00f0inne willan", "91": "and to healdenne \u00a0\u00a0\u00a0\u00a0 halige domas,", "92": "and \u00f0u rihtne gast, \u00a0\u00a0\u00a0\u00a0 rodera waldend,", "93": "in fer\u00f0e minum \u00a0\u00a0\u00a0\u00a0 feste geniowa.", "94": "<em>Ne proicias me a facie tuae et spiritum sanctum tuum.</em>\nNe aweorp \u00f0u me, \u00a0\u00a0\u00a0\u00a0 weoruda dryhten,", "95": "fram ansione \u00a0\u00a0\u00a0\u00a0 ealra \u00feinra miltsa,", "96": "ne \u00f0ane godan fram me \u00a0\u00a0\u00a0\u00a0 gast haligne", "97": "aferre, <strong>domine,</strong> \u00a0\u00a0\u00a0\u00a0 frea \u00e6lmeahtig,", "98": "<strong>\u00feinra</strong> arna me \u00a0\u00a0\u00a0\u00a0 eal ne bescerwe.", "99": "<em>Redde mihi letitiam.</em>\nS\u00e6le nu bli\u00f0se me, \u00a0\u00a0\u00a0\u00a0 bilewit dominus,", "100": "\u00feinre h\u00e6lo heht, \u00a0\u00a0\u00a0\u00a0 helm alwihta,", "101": "and me, lifgende \u00a0\u00a0\u00a0\u00a0 liohtes hiorde,", "102": "gaste \u00f0ine, \u00a0\u00a0\u00a0\u00a0 god selfa, getreme,", "103": "\u00f0\u00e6t ic aldorlice \u00a0\u00a0\u00a0\u00a0 a for\u00f0 sio\u00f0\u00f0an", "104": "to \u00f0inum willan \u00a0\u00a0\u00a0\u00a0 weor\u00f0an mote.", "105": "<em>Doceam iniquos uias tuas et impii ad te.</em>\nSimle ic \u00f0ine weogas \u00a0\u00a0\u00a0\u00a0 wanhogan l\u00e6rde,", "106": "\u00f0\u00e6t hio arlease \u00a0\u00a0\u00a0\u00a0 eft gecerdan", "107": "to hiora selfra \u00a0\u00a0\u00a0\u00a0 saula hiorde,", "108": "god selfa, to \u00f0e \u00a0\u00a0\u00a0\u00a0 gastes mundberd", "109": "\u00f0urh sibbe lufan \u00a0\u00a0\u00a0\u00a0 seocan scoldan.", "110": "<em>Libera me de sanguinibus.</em>", "111": "Befreo me an fer\u00f0e, \u00a0\u00a0\u00a0\u00a0 f\u00e6der mancynnes,", "112": "fram blodgete \u00a0\u00a0\u00a0\u00a0 and bealani\u00f0um,", "113": "god lifigende, \u00a0\u00a0\u00a0\u00a0 gylta geclansa,", "114": "helo and helpend, \u00a0\u00a0\u00a0\u00a0 hiofenrices weard;", "115": "\u00f0anne tunge min \u00a0\u00a0\u00a0\u00a0 triowfest blissa\u00f0", "116": "for \u00f0ines selfes \u00a0\u00a0\u00a0\u00a0 so\u00f0festnesse.", "117": "<em>Domine labia mea aperies et os meum adnuntiauit.</em>\nOntyn nu, waldend god, \u00a0\u00a0\u00a0\u00a0 weoloras mine;", "118": "swa min mu\u00f0 sio\u00f0\u00f0an \u00a0\u00a0\u00a0\u00a0 m\u00e6hte \u00f0ine", "119": "and lof georne \u00a0\u00a0\u00a0\u00a0 liodum to bli\u00f0se,", "120": "so\u00f0 sigedryhten, \u00a0\u00a0\u00a0\u00a0 <strong>secgende</strong> w\u00e6s.", "121": "<em>Quoniam si uoluisses.</em>\nIc \u00f0e onsegednesse \u00a0\u00a0\u00a0\u00a0 sona brohte,", "122": "weoruda dryhtne, \u00a0\u00a0\u00a0\u00a0 \u00f0er \u00f0u wolde swa,", "123": "\u00f0a \u00f0u \u00fe\u00e6t ne lufedest, \u00a0\u00a0\u00a0\u00a0 lifes bretta,", "124": "\u00f0\u00e6t ic \u00f0e bernelac \u00a0\u00a0\u00a0\u00a0 <strong>brengan</strong> moste", "125": "deadra neata, \u00a0\u00a0\u00a0\u00a0 dryhtne to willan.", "126": "<em>Sacrificium deo spiritus contribulatus.</em>\nAc \u00f0e micle ma, \u00a0\u00a0\u00a0\u00a0 mehtig dryhten,", "127": "lifiende Crist, \u00a0\u00a0\u00a0\u00a0 liicwer\u00f0e bi\u00f0", "128": "se gehnysta gast, \u00a0\u00a0\u00a0\u00a0 hiorte geclansod", "129": "and geeadmeded \u00a0\u00a0\u00a0\u00a0 inge\u00feancum;", "130": "\u00f0a \u00f0u, \u00e6lm\u00e6htig, \u00a0\u00a0\u00a0\u00a0 \u00e6fre ne \u00e6west.", "131": "<em>Benigne fact domine in bona uoluntate.</em>\nGedoo nu fr\u00e6msume \u00a0\u00a0\u00a0\u00a0 frofre \u00f0ine", "132": "to \u00f0inum godan \u00a0\u00a0\u00a0\u00a0 gastes willan,", "133": "\u00f0\u00e6tte Sione dun \u00a0\u00a0\u00a0\u00a0 sigefest weor\u00f0e,", "134": "and weallas Sion \u00a0\u00a0\u00a0\u00a0 wynfeste getremed,", "135": "Hierusolime, \u00a0\u00a0\u00a0\u00a0 god lifiende.", "136": "<em>Tunc acceptabis sacrificium.</em>", "137": "Swa \u00feu, frea meahtig, \u00a0\u00a0\u00a0\u00a0 anfehst si\u00fe\u00f0an", "138": "liofwende lac \u00a0\u00a0\u00a0\u00a0 lioda <strong>\u00feinra,</strong>", "139": "h\u00e6lend manna; \u00a0\u00a0\u00a0\u00a0 hio \u00f0\u00e6t halige cealf", "140": "on wigbed \u00fein \u00a0\u00a0\u00a0\u00a0 willum asetta\u00f0,", "141": "liohtes aldor. \u00a0\u00a0\u00a0\u00a0 Forgef me, lifigende", "142": "meotod mancynnes, \u00a0\u00a0\u00a0\u00a0 m\u00e6htig dominus,", "143": "\u00f0\u00e6t \u00f0a sorhfullan \u00a0\u00a0\u00a0\u00a0 saule wunde,", "144": "\u00fea \u00f0e ic on \u00e6lde \u00a0\u00a0\u00a0\u00a0 <strong>uel</strong> on gioge\u00f0e", "145": "in fl\u00e6schaman \u00a0\u00a0\u00a0\u00a0 gefremed h\u00e6bbe", "146": "leahtra hegeleasra, \u00a0\u00a0\u00a0\u00a0 mid lufan <strong>\u00feinre</strong>", "147": "gast\u00e6 forgeofene \u00a0\u00a0\u00a0\u00a0 <strong>glidan</strong> mote.\"", "148": "Sw\u00e6 \u00feingode \u00a0\u00a0\u00a0\u00a0 \u00feiode aldor,", "149": "Dauid to dryhtne, \u00a0\u00a0\u00a0\u00a0 deda gemyndig,", "150": "\u00fe\u00e6t hine mehtig god \u00a0\u00a0\u00a0\u00a0 mannum to frofre", "151": "\u00f0\u00e6s cynedomes, \u00a0\u00a0\u00a0\u00a0 Crist neriende,", "152": "waldende god, \u00a0\u00a0\u00a0\u00a0 weor\u00f0ne munde.", "153": "For\u00f0on he gebette \u00a0\u00a0\u00a0\u00a0 balani\u00f0a hord", "154": "mid ea\u00f0mede \u00a0\u00a0\u00a0\u00a0 inge\u00feance,", "155": "\u00f0a \u00f0e he on fer\u00f0e \u00a0\u00a0\u00a0\u00a0 gefremed h\u00e6fde,", "156": "gastes wunde. \u00a0\u00a0\u00a0\u00a0 Forgef us, god m\u00e6ahtig,", "157": "\u00fe\u00e6t we synna hord \u00a0\u00a0\u00a0\u00a0 simle oferwinnan", "158": "and us geearnian \u00a0\u00a0\u00a0\u00a0 \u00e6ce dreamas", "159": "an lifigendra \u00a0\u00a0\u00a0\u00a0 landes wenne.", "160": "Amen."}, "sourceLink": "http://www.sacred-texts.com/neu/ascp/index.htm"}