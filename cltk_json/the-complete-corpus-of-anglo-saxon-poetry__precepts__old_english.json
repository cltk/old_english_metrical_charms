{"author": "Not available", "source": "The Complete Corpus of Anglo-Saxon Poetry", "originalTitle": "Precepts", "language": "old_english", "englishTitle": "Precepts", "text": {"0": "\u00f0us frod f\u00e6der \u00a0\u00a0\u00a0\u00a0 freobearn l\u00e6rde,", "1": "modsnottor <strong>mon,</strong> \u00a0\u00a0\u00a0\u00a0 maga cystum eald,", "2": "wordum wisf\u00e6stum, \u00a0\u00a0\u00a0\u00a0 \u00fe\u00e6t he wel \u00feunge:", "3": "\"Do a \u00fe\u00e6tte duge, \u00a0\u00a0\u00a0\u00a0 deag \u00fein gewyrhtu;", "4": "god \u00fee bi\u00fe symle \u00a0\u00a0\u00a0\u00a0 goda gehwylces", "5": "frea ond fultum, \u00a0\u00a0\u00a0\u00a0 feond \u00feam o\u00ferum", "6": "wyrsan gewyrhta. \u00a0\u00a0\u00a0\u00a0 Wene \u00feec \u00fey betran,", "7": "efn elne \u00feis \u00a0\u00a0\u00a0\u00a0 a \u00feenden \u00feu lifge.", "8": "F\u00e6der ond modor \u00a0\u00a0\u00a0\u00a0 freo \u00feu mid heortan,", "9": "maga gehwylcne, \u00a0\u00a0\u00a0\u00a0 gif him sy meotud on lufan.", "10": "Wes \u00feu \u00feinum yldrum \u00a0\u00a0\u00a0\u00a0 arf\u00e6st symle,", "11": "f\u00e6gerwyrde, \u00a0\u00a0\u00a0\u00a0 ond \u00fee in fer\u00f0e l\u00e6t", "12": "\u00feine lareowas \u00a0\u00a0\u00a0\u00a0 leofe in mode,", "13": "\u00fea \u00feec geornast \u00a0\u00a0\u00a0\u00a0 to gode trymmen.\"", "14": "F\u00e6der eft his sunu \u00a0\u00a0\u00a0\u00a0 frod gegrette", "15": "o\u00fere si\u00fee: \u00a0\u00a0\u00a0\u00a0 \"Heald elne \u00feis!", "16": "Ne freme firene, \u00a0\u00a0\u00a0\u00a0 ne n\u00e6fre freonde \u00feinum,", "17": "m\u00e6ge man ne ge\u00feafa, \u00a0\u00a0\u00a0\u00a0 \u00fey l\u00e6s \u00feec meotud oncunne,", "18": "\u00fe\u00e6t \u00feu sy wommes gewita. \u00a0\u00a0\u00a0\u00a0 He \u00fee mid wite gielde\u00f0,", "19": "swylce \u00feam o\u00ferum \u00a0\u00a0\u00a0\u00a0 mid eadwelan.\"", "20": "\u00f0riddan sy\u00fee \u00a0\u00a0\u00a0\u00a0 \u00feoncsnottor guma", "21": "breostgehygdum \u00a0\u00a0\u00a0\u00a0 his bearn l\u00e6rde:", "22": "\"Ne gewuna wyrsa, \u00a0\u00a0\u00a0\u00a0 widan feore,", "23": "\u00e6ngum eahta, \u00a0\u00a0\u00a0\u00a0 ac \u00feu \u00fee anne genim", "24": "to gesprecan symle \u00a0\u00a0\u00a0\u00a0 spella ond lara", "25": "r\u00e6dhycgende. \u00a0\u00a0\u00a0\u00a0 Sy ymb rice swa hit m\u00e6ge.\"", "26": "Feor\u00fean si\u00f0e \u00a0\u00a0\u00a0\u00a0 f\u00e6der eft l\u00e6rde", "27": "modleofne magan, \u00a0\u00a0\u00a0\u00a0 \u00fe\u00e6t he gemunde \u00feis:", "28": "\"Ne aswic sundorwine, \u00a0\u00a0\u00a0\u00a0 ac a symle geheald", "29": "ryhtum gerisnum. \u00a0\u00a0\u00a0\u00a0 R\u00e6fn elne \u00feis,", "30": "\u00fe\u00e6t \u00feu n\u00e6fre f\u00e6cne <strong>weor\u00f0e</strong> \u00a0\u00a0\u00a0\u00a0 freonde \u00feinum.\"", "31": "Fiftan si\u00fee \u00a0\u00a0\u00a0\u00a0 f\u00e6der eft ongon", "32": "breostge\u00feoncum \u00a0\u00a0\u00a0\u00a0 his bearn l\u00e6ran:", "33": "\"Druncen beorg \u00fee \u00a0\u00a0\u00a0\u00a0 ond dollic word,", "34": "man on mode \u00a0\u00a0\u00a0\u00a0 ond in mu\u00fee lyge,", "35": "yrre ond \u00e6feste \u00a0\u00a0\u00a0\u00a0 ond idese lufan.", "36": "For\u00f0on sceal \u00e6wiscmod \u00a0\u00a0\u00a0\u00a0 oft si\u00feian,", "37": "se \u00fee gewite\u00f0 \u00a0\u00a0\u00a0\u00a0 in wifes lufan,", "38": "fremdre meowlan. \u00a0\u00a0\u00a0\u00a0 \u00fe\u00e6r bi\u00f0 a firena wen,", "39": "la\u00f0licre scome, \u00a0\u00a0\u00a0\u00a0 long ni\u00f0 wi\u00f0 god,", "40": "geotende gielp. \u00a0\u00a0\u00a0\u00a0 Wes \u00feu a giedda wis,", "41": "w\u00e6r wi\u00f0 willan, \u00a0\u00a0\u00a0\u00a0 worda hyrde.\"", "42": "Siextan si\u00fee \u00a0\u00a0\u00a0\u00a0 sw\u00e6s eft ongon", "43": "\u00feurh bli\u00f0ne ge\u00feoht \u00a0\u00a0\u00a0\u00a0 his bearn l\u00e6ran:", "44": "\"Ongiet georne \u00a0\u00a0\u00a0\u00a0 hw\u00e6t sy god o\u00fe\u00fee yfel,", "45": "ond toscead simle \u00a0\u00a0\u00a0\u00a0 scearpe mode", "46": "in sefan \u00feinum \u00a0\u00a0\u00a0\u00a0 ond \u00fee a \u00fe\u00e6t selle geceos.", "47": "A \u00fee bi\u00f0 ged\u00e6led; \u00a0\u00a0\u00a0\u00a0 gif \u00fee deah hyge,", "48": "wuna\u00f0 wisdom in, \u00a0\u00a0\u00a0\u00a0 ond \u00feu wast geare", "49": "ondgit yfles, \u00a0\u00a0\u00a0\u00a0 heald \u00fee elne wi\u00f0,", "50": "feorma \u00feu symle \u00a0\u00a0\u00a0\u00a0 in \u00feinum fer\u00f0e god.\"", "51": "Seofe\u00fean si\u00fee \u00a0\u00a0\u00a0\u00a0 his sunu l\u00e6rde", "52": "f\u00e6der, frod guma, \u00a0\u00a0\u00a0\u00a0 s\u00e6gde fela <strong>geongum:</strong>", "53": "\"Seldan snottor guma \u00a0\u00a0\u00a0\u00a0 sorgleas blissa\u00f0,", "54": "swylce dol seldon \u00a0\u00a0\u00a0\u00a0 dryme\u00f0 sorgful", "55": "ymb his for\u00f0gesceaft, \u00a0\u00a0\u00a0\u00a0 nefne he f\u00e6h\u00fee wite.", "56": "W\u00e6rwyrde sceal \u00a0\u00a0\u00a0\u00a0 wisf\u00e6st h\u00e6le", "57": "breostum hycgan, \u00a0\u00a0\u00a0\u00a0 nales breahtme hlud.\"", "58": "Eahto\u00fean si\u00fee \u00a0\u00a0\u00a0\u00a0 eald f\u00e6der ongon", "59": "his mago monian \u00a0\u00a0\u00a0\u00a0 mildum wordum:", "60": "\"Leorna lare \u00a0\u00a0\u00a0\u00a0 l\u00e6rgedefe,", "61": "wene \u00feec in wisdom, \u00a0\u00a0\u00a0\u00a0 weoruda scyppend", "62": "hafa \u00fee to hyhte, \u00a0\u00a0\u00a0\u00a0 haligra gemynd,", "63": "ond a so\u00f0 to syge, \u00a0\u00a0\u00a0\u00a0 \u00feonne \u00feu secge hw\u00e6t.\"", "64": "Nige\u00fean si\u00fee \u00a0\u00a0\u00a0\u00a0 n\u00e6gde se gomola,", "65": "eald u\u00f0wita \u00a0\u00a0\u00a0\u00a0 s\u00e6gde eaforan worn:", "66": "\"Nis nu fela folca \u00a0\u00a0\u00a0\u00a0 \u00fe\u00e6tte fyrngewritu", "67": "healdan wille, \u00a0\u00a0\u00a0\u00a0 ac him hyge brosna\u00f0,", "68": "ellen cola\u00f0, \u00a0\u00a0\u00a0\u00a0 idla\u00f0 \u00feeodscype;", "69": "ne habba\u00f0 wiht for \u00fe\u00e6t, \u00a0\u00a0\u00a0\u00a0 \u00feeah hi wom don", "70": "ofer meotudes bibod. \u00a0\u00a0\u00a0\u00a0 Monig sceal ongieldan", "71": "sawelsusles. \u00a0\u00a0\u00a0\u00a0 Ac l\u00e6t \u00feinne sefan healdan", "72": "<strong>for\u00f0</strong> <strong>fyrngewritu</strong> \u00a0\u00a0\u00a0\u00a0 ond frean domas,", "73": "\u00fea \u00fee her on m\u00e6g\u00f0e gehw\u00e6re \u00a0\u00a0\u00a0\u00a0 men forl\u00e6ta\u00fe", "74": "swi\u00feor asigan, \u00a0\u00a0\u00a0\u00a0 \u00feonne him sy sylfum ryht.\"", "75": "Teo\u00fean si\u00fee \u00a0\u00a0\u00a0\u00a0 tornsorgna ful,", "76": "eald eft ongon \u00a0\u00a0\u00a0\u00a0 eaforan l\u00e6ran:", "77": "\"Snyttra bruce\u00fe \u00a0\u00a0\u00a0\u00a0 \u00fee fore sawle lufan", "78": "warna\u00f0 him wommas \u00a0\u00a0\u00a0\u00a0 worda ond d\u00e6da", "79": "on sefan symle \u00a0\u00a0\u00a0\u00a0 ond so\u00fe freme\u00f0;", "80": "bi\u00f0 him geofona gehwylc \u00a0\u00a0\u00a0\u00a0 gode geyced,", "81": "meahtum spedig, \u00a0\u00a0\u00a0\u00a0 \u00feonne he mon flyh\u00f0.", "82": "Yrre ne l\u00e6t \u00fee \u00a0\u00a0\u00a0\u00a0 \u00e6fre gewealdan,", "83": "heah in hre\u00fere, \u00a0\u00a0\u00a0\u00a0 heoroworda grund", "84": "wylme bismitan, \u00a0\u00a0\u00a0\u00a0 ac him warna\u00f0 \u00fe\u00e6t", "85": "on geheortum hyge. \u00a0\u00a0\u00a0\u00a0 H\u00e6le sceal wisf\u00e6st", "86": "ond gemetlice, \u00a0\u00a0\u00a0\u00a0 modes snottor,", "87": "gleaw in gehygdum, \u00a0\u00a0\u00a0\u00a0 georn wisdomes,", "88": "swa he wi\u00f0 \u00e6lda m\u00e6g \u00a0\u00a0\u00a0\u00a0 eades hleotan.", "89": "Ne beo \u00feu no to t\u00e6lende, \u00a0\u00a0\u00a0\u00a0 ne to tweospr\u00e6ce,", "90": "ne \u00fee on mode l\u00e6t \u00a0\u00a0\u00a0\u00a0 men to fraco\u00fee,", "91": "ac beo leofwende, \u00a0\u00a0\u00a0\u00a0 leoht on gehygdum", "92": "ber breostcofan. \u00a0\u00a0\u00a0\u00a0 Swa \u00feu, min bearn, gemyne", "93": "frode f\u00e6der lare \u00a0\u00a0\u00a0\u00a0 ond \u00feec a wi\u00f0 firenum geheald.\""}, "sourceLink": "http://www.sacred-texts.com/neu/ascp/index.htm"}