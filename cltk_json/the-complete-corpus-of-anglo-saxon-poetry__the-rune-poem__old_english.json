{"author": "Not available", "source": "The Complete Corpus of Anglo-Saxon Poetry", "originalTitle": "The Rune Poem", "language": "old_english", "englishTitle": "The Rune Poem", "text": {"0": "\u16c7 by\u00fe frofur  \u00a0 \u00a0 \u00a0 \u00a0  fira gehwylcum.", "1": "Sceal \u00f0eah manna gehwylc  \u00a0 \u00a0 \u00a0 \u00a0  miclun hyt d\u00e6lan", "2": "gif he wile for drihtne  \u00a0 \u00a0 \u00a0 \u00a0  domes hleotan.", "3": "\u16a2 by\u00fe anmod  \u00a0 \u00a0 \u00a0 \u00a0  and oferhyrned,", "4": "felafrecne deor,  \u00a0 \u00a0 \u00a0 \u00a0  feohte\u00fe mid hornum,", "5": "m\u00e6re morstapa;  \u00a0 \u00a0 \u00a0 \u00a0  \u00fe\u00e6t is modig wuht.", "6": "\u16a6 by\u00fe \u00f0earle scearp;  \u00a0 \u00a0 \u00a0 \u00a0  \u00f0egna gehwylcum", "7": "anfeng ys yfyl,  \u00a0 \u00a0 \u00a0 \u00a0  ungemetun re\u00fee", "8": "manna gehwylcun  \u00a0 \u00a0 \u00a0 \u00a0  \u00f0e him mid reste\u00f0.", "9": "\u16a9 by\u00fe ordfruma  \u00a0 \u00a0 \u00a0 \u00a0  \u00e6lcre spr\u00e6ce,", "10": "wisdomes wra\u00feu  \u00a0 \u00a0 \u00a0 \u00a0  and witena frofur,", "11": "and eorla gehwam  \u00a0 \u00a0 \u00a0 \u00a0  eadnys and tohiht.", "12": "\u16b1 by\u00fe on recyde  \u00a0 \u00a0 \u00a0 \u00a0  rinca gehwylcum", "13": "sefte, and swi\u00fehw\u00e6t  \u00a0 \u00a0 \u00a0 \u00a0  \u00f0am \u00f0e sitte\u00fe on ufan", "14": "meare m\u00e6genheardum  \u00a0 \u00a0 \u00a0 \u00a0  ofer milpa\u00feas.", "15": "\u16b3 by\u00fe cwicera gehwam  \u00a0 \u00a0 \u00a0 \u00a0  cu\u00fe on fyre,", "16": "blac and beorhtlic,  \u00a0 \u00a0 \u00a0 \u00a0  byrne\u00fe oftust", "17": "\u00f0\u00e6r hi \u00e6\u00feelingas  \u00a0 \u00a0 \u00a0 \u00a0  inne resta\u00fe.", "18": "\u16b7 gumena by\u00fe  \u00a0 \u00a0 \u00a0 \u00a0  gleng and herenys,", "19": "wra\u00feu and wyr\u00fescype,  \u00a0 \u00a0 \u00a0 \u00a0  and wr\u00e6cna gehwam", "20": "ar and \u00e6twist  \u00a0 \u00a0 \u00a0 \u00a0  \u00f0e by\u00fe o\u00fera leas.", "21": "\u16b9ne bruce\u00fe  \u00a0 \u00a0 \u00a0 \u00a0  \u00f0e can weana lyt,", "22": "sares and <b>sorge,</b>  \u00a0 \u00a0 \u00a0 \u00a0  and him sylfa h\u00e6f\u00fe", "23": "bl\u00e6d and blysse  \u00a0 \u00a0 \u00a0 \u00a0  and eac byrga geniht.", "24": "\u16bb by\u00fe hwitust corna;  \u00a0 \u00a0 \u00a0 \u00a0  hwyrft hit of heofones lyfte,", "25": "wealca\u00fe hit windes <b>scuras,</b>  \u00a0 \u00a0 \u00a0 \u00a0  weor\u00fee\u00fe hit to w\u00e6tere sy\u00f0\u00f0an.", "26": "\u16be by\u00fe nearu on breostan,  \u00a0 \u00a0 \u00a0 \u00a0  weor\u00fee\u00fe hi \u00f0eah oft ni\u00fea bearnum", "27": "to helpe and to h\u00e6le gehw\u00e6\u00fere,  \u00a0 \u00a0 \u00a0 \u00a0  gif hi his hlysta\u00fe \u00e6ror.", "28": "\u16c1 by\u00fe oferceald,  \u00a0 \u00a0 \u00a0 \u00a0  ungemetum slidor,", "29": "glisna\u00fe gl\u00e6shluttur,  \u00a0 \u00a0 \u00a0 \u00a0  gimmum gelicust,", "30": "flor forste <b>geworuht,</b>  \u00a0 \u00a0 \u00a0 \u00a0  f\u00e6ger ansyne.", "31": "\u16c4 by\u00fe gumena hiht,  \u00a0 \u00a0 \u00a0 \u00a0  \u00f0on god l\u00e6te\u00fe,", "32": "halig heofones cyning,  \u00a0 \u00a0 \u00a0 \u00a0  hrusan syllan", "33": "beorhte bleda  \u00a0 \u00a0 \u00a0 \u00a0  beornum and \u00f0earfum.", "34": "\u16c7 by\u00fe utan  \u00a0 \u00a0 \u00a0 \u00a0  unsme\u00fee treow,", "35": "heard, hrusan f\u00e6st,  \u00a0 \u00a0 \u00a0 \u00a0  hyrde fyres,", "36": "wyrtrumun underwre\u00feyd,  \u00a0 \u00a0 \u00a0 \u00a0  <b>wyn</b> on e\u00fele.", "37": "\u16c8 by\u00fe symble  \u00a0 \u00a0 \u00a0 \u00a0  plega and hlehter", "38": "wlancum  \u00a0 \u00a0 \u00a0 \u00a0  \u00f0ar wigan sitta\u00fe", "39": "on beorsele  \u00a0 \u00a0 \u00a0 \u00a0  bli\u00fee \u00e6tsomne.", "40": "\u16c9 <b>secg</b> <b>eard</b> h\u00e6f\u00fe  \u00a0 \u00a0 \u00a0 \u00a0  oftust on fenne,", "41": "wexe\u00f0 on wature,  \u00a0 \u00a0 \u00a0 \u00a0  wunda\u00fe grimme,", "42": "blode brene\u00f0  \u00a0 \u00a0 \u00a0 \u00a0  beorna gehwylcne", "43": "\u00f0e him \u00e6nigne  \u00a0 \u00a0 \u00a0 \u00a0  onfeng gede\u00f0.", "44": "\u16cb semannum  \u00a0 \u00a0 \u00a0 \u00a0  symble bi\u00fe on hihte,", "45": "\u00f0onn hi hine feria\u00fe  \u00a0 \u00a0 \u00a0 \u00a0  ofer fisces be\u00fe,", "46": "o\u00fe hi brimhengest  \u00a0 \u00a0 \u00a0 \u00a0  bringe\u00fe to lande.", "47": "\u16cf bi\u00fe tacna sum,  \u00a0 \u00a0 \u00a0 \u00a0  healde\u00f0 trywa wel", "48": "wi\u00fe \u00e6\u00feelingas,  \u00a0 \u00a0 \u00a0 \u00a0  a bi\u00fe on f\u00e6rylde,", "49": "ofer nihta genipu  \u00a0 \u00a0 \u00a0 \u00a0  n\u00e6fre swice\u00fe.", "50": "\u16d2 by\u00fe bleda leas,  \u00a0 \u00a0 \u00a0 \u00a0  bere\u00fe efne swa \u00f0eah", "51": "tanas butan tudder,  \u00a0 \u00a0 \u00a0 \u00a0  bi\u00fe on telgum wlitig,", "52": "<b>heah</b> on helme  \u00a0 \u00a0 \u00a0 \u00a0  hrysted f\u00e6gere,", "53": "geloden leafum,  \u00a0 \u00a0 \u00a0 \u00a0  lyfte getenge.", "54": "\u16d6 by\u00fe for eorlum  \u00a0 \u00a0 \u00a0 \u00a0  \u00e6\u00feelinga wyn,", "55": "hors hofum wlanc,  \u00a0 \u00a0 \u00a0 \u00a0  \u00f0\u00e6r him <b>h\u00e6le\u00fe</b> <b>ymbe,</b>", "56": "welege on wicgum,  \u00a0 \u00a0 \u00a0 \u00a0  wrixla\u00fe spr\u00e6ce,", "57": "and bi\u00fe unstyllum  \u00a0 \u00a0 \u00a0 \u00a0  \u00e6fre frofur.", "58": "\u16d7 by\u00fe on myrg\u00fee  \u00a0 \u00a0 \u00a0 \u00a0  his magan leof;", "59": "sceal \u00feeah anra gehwylc  \u00a0 \u00a0 \u00a0 \u00a0  <b>o\u00f0rum</b> swican,", "60": "for \u00f0am dryhten wyle  \u00a0 \u00a0 \u00a0 \u00a0  dome sine", "61": "\u00fe\u00e6t earme fl\u00e6sc  \u00a0 \u00a0 \u00a0 \u00a0  eor\u00fean bet\u00e6can.", "62": "\u16da by\u00fe leodum  \u00a0 \u00a0 \u00a0 \u00a0  langsum ge\u00feuht,", "63": "gif hi sculun <b>ne\u00fean</b>  \u00a0 \u00a0 \u00a0 \u00a0  on nacan tealtum,", "64": "and hi s\u00e6y\u00fea  \u00a0 \u00a0 \u00a0 \u00a0  swy\u00fee brega\u00fe,", "65": "and se brimhengest  \u00a0 \u00a0 \u00a0 \u00a0  bridles ne <b>gyme\u00f0.</b>", "66": "\u16dd w\u00e6s \u00e6rest  \u00a0 \u00a0 \u00a0 \u00a0  mid Eastdenum", "67": "gesewen secgun,  \u00a0 \u00a0 \u00a0 \u00a0  o\u00fe he si\u00f0\u00f0an <b>eft</b>", "68": "ofer w\u00e6g gewat,  \u00a0 \u00a0 \u00a0 \u00a0  w\u00e6n \u00e6fter ran;", "69": "\u00f0us heardingas  \u00a0 \u00a0 \u00a0 \u00a0  \u00f0one h\u00e6le nemdun.", "70": "\u16df by\u00fe oferleof  \u00a0 \u00a0 \u00a0 \u00a0  \u00e6ghwylcum men,", "71": "gif he mot \u00f0\u00e6r <b>rihtes</b>  \u00a0 \u00a0 \u00a0 \u00a0  and gerysena on", "72": "brucan on <b>bolde</b>  \u00a0 \u00a0 \u00a0 \u00a0  bleadum oftast.", "73": "\u16de by\u00fe drihtnes sond,  \u00a0 \u00a0 \u00a0 \u00a0  deore mannum,", "74": "m\u00e6re metodes leoht,  \u00a0 \u00a0 \u00a0 \u00a0  myrg\u00fe and tohiht", "75": "eadgum and earmum,  \u00a0 \u00a0 \u00a0 \u00a0  eallum brice.", "76": "\u16aa by\u00fe on eor\u00fean  \u00a0 \u00a0 \u00a0 \u00a0  elda bearnum", "77": "fl\u00e6sces fodor,  \u00a0 \u00a0 \u00a0 \u00a0  fere\u00fe gelome", "78": "ofer ganotes b\u00e6\u00fe;  \u00a0 \u00a0 \u00a0 \u00a0  garsecg fanda\u00fe", "79": "hw\u00e6\u00feer ac h\u00e6bbe  \u00a0 \u00a0 \u00a0 \u00a0  \u00e6\u00feele treowe.", "80": "\u16ab bi\u00fe oferheah,  \u00a0 \u00a0 \u00a0 \u00a0  eldum dyre,", "81": "sti\u00fe on sta\u00feule,  \u00a0 \u00a0 \u00a0 \u00a0  stede rihte hylt,", "82": "\u00f0eah him feohtan on  \u00a0 \u00a0 \u00a0 \u00a0  firas monige.", "83": "\u16a3 by\u00fe \u00e6\u00feelinga  \u00a0 \u00a0 \u00a0 \u00a0  and eorla gehw\u00e6s", "84": "wyn and wyr\u00femynd,  \u00a0 \u00a0 \u00a0 \u00a0  by\u00fe on wicge f\u00e6ger,", "85": "f\u00e6stlic on f\u00e6relde,  \u00a0 \u00a0 \u00a0 \u00a0  <b>fyrdgeatewa</b> sum.", "86": "\u16e1 by\u00fe <b>eafix,</b>  \u00a0 \u00a0 \u00a0 \u00a0  and \u00f0eah a bruce\u00fe", "87": "fodres on <b>foldan,</b>  \u00a0 \u00a0 \u00a0 \u00a0  hafa\u00fe f\u00e6gerne eard,", "88": "w\u00e6tre beworpen,  \u00a0 \u00a0 \u00a0 \u00a0  \u00f0\u00e6r he wynnum leofa\u00fe.", "89": "\u16e0 by\u00fe egle  \u00a0 \u00a0 \u00a0 \u00a0  eorla gehwylcun,", "90": "\u00f0onn f\u00e6stlice  \u00a0 \u00a0 \u00a0 \u00a0  fl\u00e6sc onginne\u00fe,", "91": "hraw colian,  \u00a0 \u00a0 \u00a0 \u00a0  hrusan ceosan", "92": "blac to gebeddan;  \u00a0 \u00a0 \u00a0 \u00a0  bleda gedreosa\u00fe,", "93": "wynna gewita\u00fe,  \u00a0 \u00a0 \u00a0 \u00a0  wera geswica\u00fe."}, "sourceLink": "http://www.sacred-texts.com/neu/ascp/index.htm"}