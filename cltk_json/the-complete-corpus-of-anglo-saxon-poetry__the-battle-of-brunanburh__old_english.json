{"author": "Not available", "source": "The Complete Corpus of Anglo-Saxon Poetry", "originalTitle": "The Battle of Brunanburh", "language": "old_english", "englishTitle": "The Battle of Brunanburh", "text": {"0": "Her \u00e6\u00feelstan cyning, \u00a0\u00a0\u00a0\u00a0 eorla dryhten,", "1": "beorna beahgifa, \u00a0\u00a0\u00a0\u00a0 and his bro\u00feor eac,", "2": "Eadmund \u00e6\u00feeling, \u00a0\u00a0\u00a0\u00a0 ealdorlangne tir", "3": "geslogon \u00e6t s\u00e6cce \u00a0\u00a0\u00a0\u00a0 sweorda ecgum", "4": "ymbe Brunanburh. \u00a0\u00a0\u00a0\u00a0 Bordweal clufan,", "5": "heowan hea\u00feolinde \u00a0\u00a0\u00a0\u00a0 hamora lafan,", "6": "afaran Eadweardes, \u00a0\u00a0\u00a0\u00a0 swa him ge\u00e6\u00feele w\u00e6s", "7": "from cneom\u00e6gum, \u00a0\u00a0\u00a0\u00a0 \u00fe\u00e6t hi \u00e6t campe oft", "8": "wi\u00fe la\u00fera gehw\u00e6ne \u00a0\u00a0\u00a0\u00a0 land ealgodon,", "9": "hord and hamas. \u00a0\u00a0\u00a0\u00a0 Hettend crungun,", "10": "Sceotta leoda \u00a0\u00a0\u00a0\u00a0 and scipflotan", "11": "f\u00e6ge feollan, \u00a0\u00a0\u00a0\u00a0 feld d\u00e6nnede", "12": "secga <strong>swate,</strong> \u00a0\u00a0\u00a0\u00a0 si\u00f0\u00fean sunne up", "13": "on morgentid, \u00a0\u00a0\u00a0\u00a0 m\u00e6re tungol,", "14": "glad ofer grundas, \u00a0\u00a0\u00a0\u00a0 godes condel beorht,", "15": "eces drihtnes, \u00a0\u00a0\u00a0\u00a0 o\u00f0 sio \u00e6\u00feele gesceaft", "16": "sah to setle. \u00a0\u00a0\u00a0\u00a0 \u00fe\u00e6r l\u00e6g secg m\u00e6nig", "17": "garum ageted, \u00a0\u00a0\u00a0\u00a0 guma nor\u00feerna", "18": "ofer scild scoten, \u00a0\u00a0\u00a0\u00a0 swilce Scittisc eac,", "19": "werig, wiges s\u00e6d. \u00a0\u00a0\u00a0\u00a0 Wesseaxe for\u00f0", "20": "ondlongne d\u00e6g \u00a0\u00a0\u00a0\u00a0 eorodcistum", "21": "on last legdun \u00a0\u00a0\u00a0\u00a0 la\u00feum \u00feeodum,", "22": "heowan herefleman \u00a0\u00a0\u00a0\u00a0 hindan \u00feearle", "23": "mecum mylenscearpan. \u00a0\u00a0\u00a0\u00a0 Myrce ne wyrndon", "24": "<strong>heardes</strong> hondplegan \u00a0\u00a0\u00a0\u00a0 h\u00e6le\u00fea nanum", "25": "<strong>\u00fe\u00e6ra</strong> <strong>\u00fee</strong> mid Anlafe \u00a0\u00a0\u00a0\u00a0 ofer \u00e6ra gebland", "26": "on lides bosme \u00a0\u00a0\u00a0\u00a0 land gesohtun,", "27": "f\u00e6ge to gefeohte. \u00a0\u00a0\u00a0\u00a0 Fife l\u00e6gun", "28": "on \u00feam campstede \u00a0\u00a0\u00a0\u00a0 <strong>cyningas</strong> giunge,", "29": "sweordum aswefede, \u00a0\u00a0\u00a0\u00a0 swilce seofene eac", "30": "eorlas Anlafes, \u00a0\u00a0\u00a0\u00a0 unrim heriges,", "31": "flotan and Sceotta. \u00a0\u00a0\u00a0\u00a0 \u00fe\u00e6r geflemed wear\u00f0", "32": "Nor\u00f0manna bregu, \u00a0\u00a0\u00a0\u00a0 nede gebeded,", "33": "to lides stefne \u00a0\u00a0\u00a0\u00a0 litle weorode;", "34": "cread cnear <strong>on</strong> flot, \u00a0\u00a0\u00a0\u00a0 cyning ut gewat", "35": "on fealene flod, \u00a0\u00a0\u00a0\u00a0 feorh generede.", "36": "Swilce \u00fe\u00e6r eac se froda \u00a0\u00a0\u00a0\u00a0 mid fleame com", "37": "on his cy\u00fe\u00fee nor\u00f0, \u00a0\u00a0\u00a0\u00a0 Costontinus,", "38": "har <strong>hilderinc,</strong> \u00a0\u00a0\u00a0\u00a0 hreman ne \u00feorfte", "39": "m\u00e6ca gemanan; \u00a0\u00a0\u00a0\u00a0 he w\u00e6s his m\u00e6ga sceard,", "40": "freonda gefylled \u00a0\u00a0\u00a0\u00a0 on folcstede,", "41": "beslagen \u00e6t s\u00e6cce, \u00a0\u00a0\u00a0\u00a0 and his sunu forlet", "42": "on w\u00e6lstowe \u00a0\u00a0\u00a0\u00a0 wundun <strong>forgrunden,</strong>", "43": "giungne \u00e6t gu\u00f0e. \u00a0\u00a0\u00a0\u00a0 Gelpan ne \u00feorfte", "44": "beorn blandenfeax \u00a0\u00a0\u00a0\u00a0 bilgeslehtes,", "45": "eald inwidda, \u00a0\u00a0\u00a0\u00a0 ne Anlaf \u00fey ma;", "46": "mid heora herelafum \u00a0\u00a0\u00a0\u00a0 hlehhan ne \u00feorftun", "47": "\u00fe\u00e6t heo beaduweorca \u00a0\u00a0\u00a0\u00a0 beteran wurdun", "48": "on campstede \u00a0\u00a0\u00a0\u00a0 <strong>cumbolgehnastes,</strong>", "49": "garmittinge, \u00a0\u00a0\u00a0\u00a0 gumena gemotes,", "50": "w\u00e6pengewrixles, \u00a0\u00a0\u00a0\u00a0 \u00fe\u00e6s hi on w\u00e6lfelda", "51": "wi\u00fe Eadweardes \u00a0\u00a0\u00a0\u00a0 afaran plegodan.", "52": "Gewitan him \u00fea Nor\u00femen \u00a0\u00a0\u00a0\u00a0 negledcnearrum,", "53": "dreorig dara\u00f0a laf, \u00a0\u00a0\u00a0\u00a0 on Dinges mere", "54": "ofer deop w\u00e6ter \u00a0\u00a0\u00a0\u00a0 Difelin secan,", "55": "eft <strong>Iraland,</strong> \u00a0\u00a0\u00a0\u00a0 \u00e6wiscmode.", "56": "Swilce \u00fea gebro\u00feer \u00a0\u00a0\u00a0\u00a0 begen \u00e6tsamne,", "57": "cyning and \u00e6\u00feeling, \u00a0\u00a0\u00a0\u00a0 cy\u00fe\u00fee sohton,", "58": "Wesseaxena land, \u00a0\u00a0\u00a0\u00a0 wiges hremige.", "59": "Letan him behindan \u00a0\u00a0\u00a0\u00a0 hr\u00e6w bryttian", "60": "saluwigpadan, \u00a0\u00a0\u00a0\u00a0 \u00feone sweartan hr\u00e6fn,", "61": "hyrnednebban, \u00a0\u00a0\u00a0\u00a0 and \u00feane hasewanpadan,", "62": "earn \u00e6ftan hwit, \u00a0\u00a0\u00a0\u00a0 \u00e6ses brucan,", "63": "gr\u00e6digne gu\u00f0hafoc \u00a0\u00a0\u00a0\u00a0 and \u00fe\u00e6t gr\u00e6ge deor,", "64": "wulf on wealde. \u00a0\u00a0\u00a0\u00a0 Ne wear\u00f0 w\u00e6l mare", "65": "on \u00feis eiglande \u00a0\u00a0\u00a0\u00a0 <strong>\u00e6fre</strong> gieta", "66": "folces gefylled \u00a0\u00a0\u00a0\u00a0 beforan \u00feissum", "67": "sweordes ecgum, \u00a0\u00a0\u00a0\u00a0 \u00fe\u00e6s \u00fee us secga\u00f0 bec,", "68": "ealde u\u00f0witan, \u00a0\u00a0\u00a0\u00a0 si\u00fe\u00fean eastan hider", "69": "Engle and Seaxe \u00a0\u00a0\u00a0\u00a0 up becoman,", "70": "ofer brad brimu \u00a0\u00a0\u00a0\u00a0 Brytene sohtan,", "71": "wlance wigsmi\u00feas, \u00a0\u00a0\u00a0\u00a0 <strong>Wealas</strong> ofercoman,", "72": "eorlas arhwate \u00a0\u00a0\u00a0\u00a0 eard begeatan."}, "sourceLink": "http://www.sacred-texts.com/neu/ascp/index.htm"}