{"author": "Not available", "source": "The Complete Corpus of Anglo-Saxon Poetry", "originalTitle": "An Exhortation to Christian Living", "language": "old_english", "englishTitle": "An Exhortation to Christian Living", "text": {"0": "Nu l\u00e6re ic \u00fee \u00a0\u00a0\u00a0\u00a0 swa man leofne sceal.", "1": "Gif \u00feu wille \u00fe\u00e6t blowende \u00a0\u00a0\u00a0\u00a0 rice gestigan,", "2": "\u00fe\u00e6nne beo \u00feu eadmod \u00a0\u00a0\u00a0\u00a0 and \u00e6lmesgeorn,", "3": "wis on wordum, \u00a0\u00a0\u00a0\u00a0 and w\u00e6ccan lufa", "4": "on hyge halgum \u00a0\u00a0\u00a0\u00a0 on \u00feas hwilwendan tid,", "5": "bli\u00f0e mode, \u00a0\u00a0\u00a0\u00a0 and gebedum filige", "6": "oftost symle \u00a0\u00a0\u00a0\u00a0 \u00fe\u00e6r \u00feu ana sy.", "7": "For\u00f0an \u00fe\u00e6t halige gebed \u00a0\u00a0\u00a0\u00a0 and seo hluttre lufu", "8": "godes and manna \u00a0\u00a0\u00a0\u00a0 and seo \u00e6lmessylen", "9": "and se miccla hopa \u00a0\u00a0\u00a0\u00a0 to \u00feinum h\u00e6lende,", "10": "\u00fe\u00e6t he \u00feine synna \u00a0\u00a0\u00a0\u00a0 adw\u00e6scan wylle,", "11": "and eac o\u00feera fela", "12": "godra weorca \u00a0\u00a0\u00a0\u00a0 glenga\u00f0 and bringa\u00f0", "13": "\u00fea so\u00f0f\u00e6stan \u00a0\u00a0\u00a0\u00a0 sauwle to reste", "14": "on \u00fea uplican \u00a0\u00a0\u00a0\u00a0 eadignesse.", "15": "Wyrc \u00fe\u00e6t \u00feu wyrce, \u00a0\u00a0\u00a0\u00a0 word o\u00f0\u00f0e d\u00e6da,", "16": "hafa metodes ege \u00a0\u00a0\u00a0\u00a0 on gemang symle;", "17": "\u00fe\u00e6t is witodlice \u00a0\u00a0\u00a0\u00a0 wisdomes ord,", "18": "\u00fe\u00e6t \u00feu \u00fe\u00e6t ece leoht \u00a0\u00a0\u00a0\u00a0 eal ne forleose.", "19": "\u00feeos woruld is \u00e6t ende, \u00a0\u00a0\u00a0\u00a0 and we synd w\u00e6dlan gyt", "20": "heofena rices; \u00a0\u00a0\u00a0\u00a0 \u00fe\u00e6t is hefig byrden.", "21": "And \u00feeah \u00feu \u00e6fter \u00feinum ende \u00a0\u00a0\u00a0\u00a0 eall gesylle", "22": "\u00fe\u00e6t \u00feu on eor\u00f0an \u00a0\u00a0\u00a0\u00a0 \u00e6r gestryndes", "23": "goda gehwylces, \u00a0\u00a0\u00a0\u00a0 wylle gode cweman,", "24": "ne mihtu mid \u00fe\u00e6m eallum \u00a0\u00a0\u00a0\u00a0 sauwle \u00feine", "25": "ut alysan, \u00a0\u00a0\u00a0\u00a0 gif heo inne wyr\u00f0", "26": "feondum befangen, \u00a0\u00a0\u00a0\u00a0 frofre bed\u00e6led,", "27": "welena forwyrned; \u00a0\u00a0\u00a0\u00a0 ac \u00feu wuldres god,", "28": "ece \u00e6lmihtigne, \u00a0\u00a0\u00a0\u00a0 ealninga bidde", "29": "\u00fe\u00e6t he \u00fee ne forl\u00e6te \u00a0\u00a0\u00a0\u00a0 la\u00f0um to handa,", "30": "feondum to frofre, \u00a0\u00a0\u00a0\u00a0 ac \u00feu fleoh \u00feanan,", "31": "syle \u00e6lmessan \u00a0\u00a0\u00a0\u00a0 oft and gelome", "32": "digolice; \u00a0\u00a0\u00a0\u00a0 \u00fe\u00e6t bi\u00f0 drihtnes lac", "33": "gumena gehwylces \u00a0\u00a0\u00a0\u00a0 \u00fee on god gelyf\u00f0.", "34": "Ceapa \u00fee mid \u00e6htum \u00a0\u00a0\u00a0\u00a0 eces leohtes,", "35": "\u00fey l\u00e6s \u00feu forweor\u00f0e, \u00a0\u00a0\u00a0\u00a0 \u00fe\u00e6nne \u00feu hyra geweald nafast", "36": "to syllanne. \u00a0\u00a0\u00a0\u00a0 Hit bi\u00f0 swi\u00f0e yfel", "37": "manna gehwilcum \u00a0\u00a0\u00a0\u00a0 \u00fe\u00e6t he micel age,", "38": "gif he him god ne ondr\u00e6t", "39": "swi\u00f0or micle \u00a0\u00a0\u00a0\u00a0 \u00feonne his sylfes gewil.", "40": "Warna \u00fee georne \u00a0\u00a0\u00a0\u00a0 wi\u00f0 \u00fe\u00e6re wambe fylle,", "41": "for\u00fean heo \u00fea un\u00feeawas \u00a0\u00a0\u00a0\u00a0 ealle gesomna\u00f0", "42": "\u00fee \u00fe\u00e6re saule \u00a0\u00a0\u00a0\u00a0 swi\u00f0ost deria\u00f0,", "43": "\u00fe\u00e6t is druncennes \u00a0\u00a0\u00a0\u00a0 and dyrnegeligere,", "44": "ungemet wilnung \u00a0\u00a0\u00a0\u00a0 \u00e6tes and sl\u00e6pes;", "45": "\u00fea man m\u00e6g mid f\u00e6stenum", "46": "and forh\u00e6fdnessum \u00a0\u00a0\u00a0\u00a0 heonon adrifan,", "47": "and mid cyricsocnum \u00a0\u00a0\u00a0\u00a0 cealdum wederum", "48": "eadmodlice \u00a0\u00a0\u00a0\u00a0 ealluncga biddan", "49": "heofena drihten \u00a0\u00a0\u00a0\u00a0 \u00fe\u00e6t he \u00fee h\u00e6l gife,", "50": "milde mundbora, \u00a0\u00a0\u00a0\u00a0 swa him gemet \u00feince.", "51": "And ondr\u00e6d \u00feu \u00f0e \u00a0\u00a0\u00a0\u00a0 dihle wisan,", "52": "nearwe ge\u00feancas, \u00a0\u00a0\u00a0\u00a0 \u00fee on niht becuma\u00f0,", "53": "synlustas foroft \u00a0\u00a0\u00a0\u00a0 swi\u00f0e fremman", "54": "earfo\u00f0lice, \u00a0\u00a0\u00a0\u00a0 \u00fey \u00feu earhlice scealt", "55": "gyltas \u00feine \u00a0\u00a0\u00a0\u00a0 swi\u00f0e bemurnan,", "56": "har hilderinc; \u00a0\u00a0\u00a0\u00a0 hefie \u00fee \u00f0inca\u00fe", "57": "synna \u00feine. \u00a0\u00a0\u00a0\u00a0 For\u00feam \u00feu sylf ongyte", "58": "\u00fe\u00e6t \u00feu al\u00e6tan scealt \u00a0\u00a0\u00a0\u00a0 l\u00e6ne sta\u00feelas,", "59": "eard and e\u00feel. \u00a0\u00a0\u00a0\u00a0 Uncu\u00f0 bi\u00f0 \u00fee \u00fe\u00e6nne", "60": "tohwan \u00fee \u00fein drihten \u00a0\u00a0\u00a0\u00a0 gedon wille,", "61": "\u00fe\u00e6nne \u00feu lengc ne most \u00a0\u00a0\u00a0\u00a0 lifes brucan,", "62": "eardes on e\u00fele, \u00a0\u00a0\u00a0\u00a0 swa \u00feu \u00e6r dydest,", "63": "blissum hremi. \u00a0\u00a0\u00a0\u00a0 Nu \u00feu \u00f0e beorgan scealt,", "64": "and wi\u00f0 feonda gehw\u00e6ne \u00a0\u00a0\u00a0\u00a0 f\u00e6ste healdan", "65": "sauwle \u00feine; \u00a0\u00a0\u00a0\u00a0 a hi winna\u00f0", "66": "embe \u00fe\u00e6t", "67": "d\u00e6ges and nihtes \u00a0\u00a0\u00a0\u00a0 ongean drihtnes lif.", "68": "\u00feu miht hy gefleman, \u00a0\u00a0\u00a0\u00a0 gif \u00feu filian wilt", "69": "larum minum, \u00a0\u00a0\u00a0\u00a0 swa ic l\u00e6re \u00fee", "70": "digollice \u00a0\u00a0\u00a0\u00a0 \u00fe\u00e6t \u00feu on d\u00e6gred oft", "71": "ymbe \u00feinre sauwle r\u00e6d \u00a0\u00a0\u00a0\u00a0 swi\u00f0e smeage,", "72": "hu \u00feu \u00fe\u00e6t ece leoht \u00a0\u00a0\u00a0\u00a0 \u00e6fre begytan m\u00e6ge,", "73": "si\u00f0e gesecan; \u00a0\u00a0\u00a0\u00a0 \u00feu scealt gl\u00e6dlice swi\u00f0e swincan", "74": "wi\u00f0 \u00fe\u00e6s uplican \u00a0\u00a0\u00a0\u00a0 e\u00feelrices", "75": "d\u00e6ges and nihtes, \u00a0\u00a0\u00a0\u00a0 \u00feu scealt druncen fleon", "76": "and \u00fea oferfylle \u00a0\u00a0\u00a0\u00a0 ealle forl\u00e6tan.", "77": "Gif \u00feu wilt \u00fea upplican \u00a0\u00a0\u00a0\u00a0 eardwic ceosan,", "78": "\u00fe\u00e6nne scealt \u00feu hit on eor\u00f0an \u00a0\u00a0\u00a0\u00a0 \u00e6r ge\u00feencan,", "79": "and \u00feu \u00fee sylfne \u00a0\u00a0\u00a0\u00a0 swi\u00f0e <strong>gebindan</strong>", "80": "and \u00fea un\u00feeawas \u00a0\u00a0\u00a0\u00a0 ealle forl\u00e6tan", "81": "\u00fee \u00feu on \u00feis life \u00e6r \u00a0\u00a0\u00a0\u00a0 lufedest and feddest."}, "sourceLink": "http://www.sacred-texts.com/neu/ascp/index.htm"}